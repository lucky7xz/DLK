<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title type="main">Fierabend</title>
        <author>
          <persName>
            <surname>Brinckman</surname>
            <forename>John</forename>
          </persName>
        </author>
        <editor>
          <persName>
            <surname>Haider</surname>
            <forename>Thomas Nikolaus</forename>
          </persName>
          <orgName>University of Göttingen/Max Planck Institute for Empirical Aesthetics, Frankfurt am Main</orgName>
          <email>mail@thomashaider.net</email>
        </editor>
      </titleStmt>
      <editionStmt>
        <edition>
          <name>Deutsches Lyrik Korpus Edition (DLK) v6</name>
          <date>9-11-2022</date>
        </edition>
      </editionStmt>
      <extent>
        <measure type="stanzas">10</measure>
        <measure type="verses">356</measure>
        <measure type="verses_per_stanza">1-23 2-23 3-36 4-47 5-49 6-23 7-23 8-36 9-47 10-49</measure>
        <measure type="syllables">3700</measure>
        <measure type="tokens">2960</measure>
        <measure type="characters">14878</measure>
      </extent>
      <publicationStmt>
        <publisher>
          <name/>
        </publisher>
        <pubPlace/>
        <date type="publication">1842</date>
      </publicationStmt>
      <sourceDesc>
        <p corresp="N.A."></p>
      </sourceDesc>
    </fileDesc>
    <profileDesc>
      <textClass>
        <classCode scheme="literary_period">N.A.</classCode>
        <classCode scheme="text_genre">verse</classCode>
      </textClass>
    </profileDesc>
  </teiHeader>
  <text>
    <body>
      <div n="1">
        <lg type="poem">
          <head>Fierabend</head>
          <lg rhyme="unknown" type="stanza">
            <l>De Dak de dampt dor ünnen uppe Wisch,</l>
            <l>grad as sonn heet un vull Grüttschöttel deit,</l>
            <l>de uppen Disch de Lüdkœksch drägen ded</l>
            <l>to Nachtkost för de Knechts un Dirns un all,</l>
            <l>wat süs een Recht noch anne Lüdstuw hett.</l>
            <l>De Sünn geiht nu to Rüst kort achter'n Wold,</l>
            <l>hängt hell un blank dor, as'n güllen Appel</l>
            <l>an sonn Kinnjesbom deit, wenn Klingklas kümmt,</l>
            <l>ut düster Kamer in de hellicht Dönsk</l>
            <l>de Gören röppt to'n blanken Dannenbom</l>
            <l>mit Fibel, Klapperknarr un Honnigkoken,</l>
            <l>Kuckuck, Nœtknacker, Popp un Hampeljochen.</l>
            <l>Sonn Fierabend is sonn Ort Kinnjes,</l>
            <l>för wen em recht nimmt; un wenn all die Stirn</l>
            <l>dor baben rutkam' een bi een un blänkern,</l>
            <l>denn is dat grad so as sonn Dannenbom</l>
            <l>mit Gold un Sülwer, Waßstock, güllen Appels</l>
            <l>un Päpernœt ok, denn de Rauh smeckt söt</l>
            <l>nah jede Lust un Arbeit, un de Slap –</l>
            <l>sonn wissen Slap, de nicks vun Dröm afweet,</l>
            <l>in den keen Moord een'n ritt un keen Vergahn,</l>
            <l>dat di toglik in't Hart un in din'n Kopp stött –</l>
            <l>de is nah'n sweren Dag de schönste Gaw.</l>
          </lg>
          <lg rhyme="unknown" type="stanza">
            <l>Dat ward all schummern ünnen in de Grund;</l>
            <l>de hellgrön Dreesch lett sick heel brun all an,</l>
            <l>un vun de Rägel nah dat Dörp hen liggt</l>
            <l>de Fotstig dwas dor œwer weg, grad as</l>
            <l>sonn lang gäl Faden vun utrappelt Wull.</l>
            <l>De Käuh sünd afmelkt all all un ligg' still</l>
            <l>dor in de Rägel nu un achterkäun;</l>
            <l>man de oll swartbunt Bull steiht noch un schüert</l>
            <l>sick an de Rickpost, wu de Bröms' em stäken,</l>
            <l>un brümmt, as wir em süs noch wat nich mit,</l>
            <l>as würr upstäds em väl to knapp dat Foder</l>
            <l>för sœb'n un sœbentig Höwt angelsch Veh,</l>
            <l>as wir dat in sonn echt oll holsteensch Koppel</l>
            <l>doch soans gor un gor to väl mal bäter. –</l>
            <l>De Dirns de gahn hier dicht all vör dat Dörp</l>
            <l>den Fotstig dal mit ehr vull Melkendracht;</l>
            <l>de blanken Emmers un witt Schörten schin'n</l>
            <l>hell mank de kröppten Widen dörch, un hür!</l>
            <l>Nu hür eens, wu dat lustig snackt un snatert!</l>
            <l>De dor so lacht sick, is de dick Karlin,</l>
            <l>de dor sonn Prat hett, de is Preesters Wendelk,</l>
            <l>de hett an'n Kopp sonn grot Mul, wenn de spreckt,</l>
            <l>denn hürt 'ne oll dow Fru up'n Vittel Wägs dat.</l>
          </lg>
          <lg rhyme="unknown" type="stanza">
            <l>Dat is, as tröck sick nu dat Dörp vuneen,</l>
            <l>as ob de Timmers all nu grötter würrn.</l>
            <l>De Schatten krüppt nu, dick un lang un swart,</l>
            <l>dwas œwer'n Damm hen, wu de Katens stahn;</l>
            <l>man baben is de Lucht so rein un klor.</l>
            <l>Süh! dor lücht't all'n Stirn un blitzt, as Licht</l>
            <l>to Nachttit blänkert dörch 'ne Lukenritz.</l>
            <l>De Sünn de is nu furt. Een hellicht Strip</l>
            <l>liggt œwer'n Wold noch, grad as gleuend Isen,</l>
            <l>dat vör den Hamer uppen Amboß kümmt –</l>
            <l>dor uppen Turn de Hahn schint noch dorvun.</l>
            <l>Still steiht Hans Adebor dor up sin Nest;</l>
            <l>sin een Been tröck he up, sin'n Kopp hett he</l>
            <l>deep achterœwer leggt, sin'n Snabel höllt</l>
            <l>he nah de Wind, as hadd he för de Nacht</l>
            <l>sick prat all makt. De Lünken dor in'n Bom</l>
            <l>de krœkeln sick un zaustern sick nich mihr</l>
            <l>üm'n besten Platz dor baben ünner't Lof,</l>
            <l>mak' sonn Randal nich mihr, as weck Lüd don,</l>
            <l>wenn s' nah ehr Recht schrin un grot Ünrecht heww'.</l>
            <l>De heww' sick nu verdragen un sünd still</l>
            <l>un heww' ehr Köpp all ünner ehr lütt Flünken.</l>
            <l>Un dat is got, denn süs kem sacht de Katt,</l>
            <l>de in de apen Stalldör sitt un spinnt,</l>
            <l>woll as Landrüder odder Amtsverwalter</l>
            <l>noch mit ehr scharp un duwwelt Kniptang mank se</l>
            <l>un halt ehr Bruchgeld af sick un ehr Spottel. –</l>
            <l>All dat wat Vagel heet, dat söcht sin Rauh,</l>
            <l>man dörch de Drift hen schütt de Flädermus</l>
            <l>so flink, as wull de Swœlk se nah dat don,</l>
            <l>as wenn se sülst sonn Ort vun Nachtswœlk wir.</l>
            <l>Se hett dat Reich nu baben noch för sick,</l>
            <l>denn dat's noch nich de Ul ehr eegen Tit,</l>
            <l>dat wohrt noch'n bäten, ihr de ruter kümmt</l>
            <l>ut ehr Rüstlock dor baben ünner'n Turn</l>
            <l>bi'n Klockenstohl, wu de grot Bädklock hängt.</l>
          </lg>
          <lg rhyme="unknown" type="stanza">
            <l>Dörpin rid' nu de Hœckers poorwis all;</l>
            <l>de Pir ehr Isen klœtern uppen Damm,</l>
            <l>un hen un wedder funkt dat vun de Höw ehr,</l>
            <l>wu uppen scharpen Steen dat Isen anslög.</l>
            <l>So langsam kam se ran un Schritt för Schritt,</l>
            <l>een hürt dat glik ehr an, wu möd se sünd,</l>
            <l>wu nödig ehr nu deit ehr Stall un Rüm,</l>
            <l>Heu in ehr Röp un Hawer in ehr Krüww</l>
            <l>un för ehr schunnen Knaken Rauh un Streu.</l>
            <l>Vörhœker ritt vörup, fläut't vör sick hen</l>
            <l>un denkt, wenn wi üns morrn man orig rögen</l>
            <l>un de Inspekter noch twee Hakens tostellt,</l>
            <l>denn helpt sick orig dat vör morrn Nacht noch;</l>
            <l>denn is de Dreesch bet an de Wold sacht wennt;</l>
            <l>wenn de oll Lehm man nich so stif dor wir! –</l>
            <l>Dat is 'ne Schinnerie för Minsch un Veh.</l>
            <l>Sin Been de bummeln lang dal an sin'n Voß,</l>
            <l>un de oll Voß de höllt sin'n Kopp vördal,</l>
            <l>as ob he sick besinnen künn un ded,</l>
            <l>as hadd he bäter Dag' vor dissen sehn,</l>
            <l>de schönen Dag' noch vun den Junker her,</l>
            <l>wu Trens' un Stang em noch de Junker red,</l>
            <l>wu't œwer Rick un Graben vörwartsch güng</l>
            <l>dwas œwer'n Dreesch mit Prinz un oll Dian'</l>
            <l>un mit Kunteß, de dree flink Windhunn', noch,</l>
            <l>bet de oll Has' sin letzte Pust hergew,</l>
            <l>as se dat drüdd Mal vör dat Holt em rœmelt</l>
            <l>un Prinz tosprüng, tobet un up em nehm.</l>
            <l>Oll Prinz de drög'n sülwern Halsband dunn,</l>
            <l>dat hadd dat gnedig Frölen üm em bunnen –</l>
            <l>an de hadd Prinz sick ümmer leidig andan –</l>
            <l>un dor ded he so stur un vörnähm mit,</l>
            <l>grad so as de dull Junker mit sin Wapen.</l>
            <l>Man Prinzen güng dat nahst noch gor to slicht;</l>
            <l>keen Hund is näg'n Johr dull, de nich eens anlöppt.</l>
            <l>Hensläken wir he nah den Bur'n sin Hörd</l>
            <l>un hadd dor sößteihn Schap toschann'n bäten.</l>
            <l>Dat wir dat irst Mal nich, wat sonn Ort Stückschen</l>
            <l>up eegen Hand vör Däu un Dag' he utricht't.</l>
            <l>Dunn kern streng Order vun den ollen Herrn,</l>
            <l>de läw dunn noch, un de, de ded'n Insehn –</l>
            <l>dat hadd to glupsch doch stött em an sin'n Büdel.</l>
            <l>Dunn künn nich Junker em, nich Frölen redden,</l>
            <l>dunn kreg de Jäger Prinzen an'n Strick</l>
            <l>un bünn em af sin blank oll sülwern Halsband</l>
            <l>un nehm em mit sick nah dat Margellock</l>
            <l>un schöt ahn eenzigst Gnad em vör den Brägen.</l>
          </lg>
          <lg rhyme="unknown" type="stanza">
            <l>Je ja, de Voß besinnt sick dor noch up,</l>
            <l>de weet dat all noch, as ob't gistern wir.</l>
            <l>Dat's lang all her, dat's gor to lang all her,</l>
            <l>dor's nu all sacht 'n halw Stieg Johr up hengahn,</l>
            <l>dat wir'n för em, den Voß, ok bäter Tiden.</l>
            <l>Dunn kreg he up de Schau to Güstrow noch</l>
            <l>as beste Halfblotritslag de irst Premi;</l>
            <l>dunn güll de Voß sin hunnert Pistolett,</l>
            <l>un weck säd'n, he wir mihr wirt ünner Bröder;</l>
            <l>dunn seg Boddien sick dor em noch up an</l>
            <l>un hadd up't Hoor em köfft för Friedrich Franzen.</l>
            <l>In'n Ritstall hadd sin Rüm he dunn för sick,</l>
            <l>sin eegen isern Röp un steenern Krüww;</l>
            <l>sin Hawer de was schier un swer, de Halter</l>
            <l>vun blank witt Ledder un 'ne wawen Staatsdäk</l>
            <l>hadd he, de reckt em œwer Kopp un Uhren;</l>
            <l>dat dick leg Enn kem œwerst achterher.</l>
            <l>De Junker de hadd em dat Spatt anräden</l>
            <l>bi'n achtteihnfötschen Graben, den he nehm,</l>
            <l>nich eenmal nehm, nee, sößmal achter'nanner,</l>
            <l>as he sick vör de Leutnants wull wat wisen,</l>
            <l>teihn Duwwelluidur güll noch de Wedd.</l>
            <l>Dunn slögen s' em in Lehm den kranken Hof</l>
            <l>un reben em un stellten em in Water;</l>
            <l>nahst kem mit gleundig Bolten de Pirdokter</l>
            <l>un brennt dat Spatt, man œwerst dat hülp all nich.</l>
            <l>Dunn tröcken ut den Ritstall se den Voß</l>
            <l>un deden in dat tweetbest Spann em rinner.</l>
            <l>Vör Hak un Äg, Meßwag un uppe Reis'</l>
            <l>geiht nu bi sträken Mat Johr in Johr ut dat,</l>
            <l>un wenn dat Wäder wesselt, lahmt de Voß.</l>
            <l>De Voß de kennt den Junker noch recht got;</l>
            <l>de is nu gnedig Herr. Dor sitt he jo</l>
            <l>in'n Rullstohl un in Däken vör sin Dör.</l>
            <l>Hür! wu he schellt un schimpt un dunnerwädert</l>
            <l>un flucht, bet in den bittern Dod verdreetlich –</l>
            <l>un Gott's Wurt kann doch man alleen em helpen.</l>
            <l>De Kopp is hoch all ute Hoor em wussen,</l>
            <l>so pollsur un pofistig süht he ut,</l>
            <l>grad as sonn spakig un rotolmig Dann',</l>
            <l>an de de Miren rup un rünner krupen.</l>
            <l>De Junker hett ok Gall un Spatt un Schibel,</l>
            <l>un wenn he geiht, stütt't he sick up sin'n Krückstock</l>
            <l>un smitt linksid un rechtsid sin oll Been,</l>
            <l>as de Urhingst deit mit'n Hahnentritt.</l>
            <l>He hett sin Leed alleen sick all anrögt;</l>
            <l>keen graw oll heeden Schört was vör em säker,</l>
            <l>dags was he Oß un – na, wu Gott hett straft,</l>
            <l>wen wull dor grot wat seggn noch un richten!</l>
          </lg>
          <lg rhyme="unknown" type="stanza">
            <l>De Dak de dampt dor ünnen uppe Wisch,</l>
            <l>grad as sonn heet un vull Grüttschöttel deit,</l>
            <l>de uppen Disch de Lüdkœksch drägen ded</l>
            <l>to Nachtkost för de Knechts un Dirns un all,</l>
            <l>wat süs een Recht noch anne Lüdstuw hett.</l>
            <l>De Sünn geiht nu to Rüst kort achter'n Wold,</l>
            <l>hängt hell un blank dor, as'n güllen Appel</l>
            <l>an sonn Kinnjesbom deit, wenn Klingklas kümmt,</l>
            <l>ut düster Kamer in de hellicht Dönsk</l>
            <l>de Gören röppt to'n blanken Dannenbom</l>
            <l>mit Fibel, Klapperknarr un Honnigkoken,</l>
            <l>Kuckuck, Nœtknacker, Popp un Hampeljochen.</l>
            <l>Sonn Fierabend is sonn Ort Kinnjes,</l>
            <l>för wen em recht nimmt; un wenn all die Stirn</l>
            <l>dor baben rutkam' een bi een un blänkern,</l>
            <l>denn is dat grad so as sonn Dannenbom</l>
            <l>mit Gold un Sülwer, Waßstock, güllen Appels</l>
            <l>un Päpernœt ok, denn de Rauh smeckt söt</l>
            <l>nah jede Lust un Arbeit, un de Slap –</l>
            <l>sonn wissen Slap, de nicks vun Dröm afweet,</l>
            <l>in den keen Moord een'n ritt un keen Vergahn,</l>
            <l>dat di toglik in't Hart un in din'n Kopp stött –</l>
            <l>de is nah'n sweren Dag de schönste Gaw.</l>
          </lg>
          <lg rhyme="unknown" type="stanza">
            <l>Dat ward all schummern ünnen in de Grund;</l>
            <l>de hellgrön Dreesch lett sick heel brun all an,</l>
            <l>un vun de Rägel nah dat Dörp hen liggt</l>
            <l>de Fotstig dwas dor œwer weg, grad as</l>
            <l>sonn lang gäl Faden vun utrappelt Wull.</l>
            <l>De Käuh sünd afmelkt all all un ligg' still</l>
            <l>dor in de Rägel nu un achterkäun;</l>
            <l>man de oll swartbunt Bull steiht noch un schüert</l>
            <l>sick an de Rickpost, wu de Bröms' em stäken,</l>
            <l>un brümmt, as wir em süs noch wat nich mit,</l>
            <l>as würr upstäds em väl to knapp dat Foder</l>
            <l>för sœb'n un sœbentig Höwt angelsch Veh,</l>
            <l>as wir dat in sonn echt oll holsteensch Koppel</l>
            <l>doch soans gor un gor to väl mal bäter. –</l>
            <l>De Dirns de gahn hier dicht all vör dat Dörp</l>
            <l>den Fotstig dal mit ehr vull Melkendracht;</l>
            <l>de blanken Emmers un witt Schörten schin'n</l>
            <l>hell mank de kröppten Widen dörch, un hür!</l>
            <l>Nu hür eens, wu dat lustig snackt un snatert!</l>
            <l>De dor so lacht sick, is de dick Karlin,</l>
            <l>de dor sonn Prat hett, de is Preesters Wendelk,</l>
            <l>de hett an'n Kopp sonn grot Mul, wenn de spreckt,</l>
            <l>denn hürt 'ne oll dow Fru up'n Vittel Wägs dat.</l>
          </lg>
          <lg rhyme="unknown" type="stanza">
            <l>Dat is, as tröck sick nu dat Dörp vuneen,</l>
            <l>as ob de Timmers all nu grötter würrn.</l>
            <l>De Schatten krüppt nu, dick un lang un swart,</l>
            <l>dwas œwer'n Damm hen, wu de Katens stahn;</l>
            <l>man baben is de Lucht so rein un klor.</l>
            <l>Süh! dor lücht't all'n Stirn un blitzt, as Licht</l>
            <l>to Nachttit blänkert dörch 'ne Lukenritz.</l>
            <l>De Sünn de is nu furt. Een hellicht Strip</l>
            <l>liggt œwer'n Wold noch, grad as gleuend Isen,</l>
            <l>dat vör den Hamer uppen Amboß kümmt –</l>
            <l>dor uppen Turn de Hahn schint noch dorvun.</l>
            <l>Still steiht Hans Adebor dor up sin Nest;</l>
            <l>sin een Been tröck he up, sin'n Kopp hett he</l>
            <l>deep achterœwer leggt, sin'n Snabel höllt</l>
            <l>he nah de Wind, as hadd he för de Nacht</l>
            <l>sick prat all makt. De Lünken dor in'n Bom</l>
            <l>de krœkeln sick un zaustern sick nich mihr</l>
            <l>üm'n besten Platz dor baben ünner't Lof,</l>
            <l>mak' sonn Randal nich mihr, as weck Lüd don,</l>
            <l>wenn s' nah ehr Recht schrin un grot Ünrecht heww'.</l>
            <l>De heww' sick nu verdragen un sünd still</l>
            <l>un heww' ehr Köpp all ünner ehr lütt Flünken.</l>
            <l>Un dat is got, denn süs kem sacht de Katt,</l>
            <l>de in de apen Stalldör sitt un spinnt,</l>
            <l>woll as Landrüder odder Amtsverwalter</l>
            <l>noch mit ehr scharp un duwwelt Kniptang mank se</l>
            <l>un halt ehr Bruchgeld af sick un ehr Spottel. –</l>
            <l>All dat wat Vagel heet, dat söcht sin Rauh,</l>
            <l>man dörch de Drift hen schütt de Flädermus</l>
            <l>so flink, as wull de Swœlk se nah dat don,</l>
            <l>as wenn se sülst sonn Ort vun Nachtswœlk wir.</l>
            <l>Se hett dat Reich nu baben noch för sick,</l>
            <l>denn dat's noch nich de Ul ehr eegen Tit,</l>
            <l>dat wohrt noch'n bäten, ihr de ruter kümmt</l>
            <l>ut ehr Rüstlock dor baben ünner'n Turn</l>
            <l>bi'n Klockenstohl, wu de grot Bädklock hängt.</l>
          </lg>
          <lg rhyme="unknown" type="stanza">
            <l>Dörpin rid' nu de Hœckers poorwis all;</l>
            <l>de Pir ehr Isen klœtern uppen Damm,</l>
            <l>un hen un wedder funkt dat vun de Höw ehr,</l>
            <l>wu uppen scharpen Steen dat Isen anslög.</l>
            <l>So langsam kam se ran un Schritt för Schritt,</l>
            <l>een hürt dat glik ehr an, wu möd se sünd,</l>
            <l>wu nödig ehr nu deit ehr Stall un Rüm,</l>
            <l>Heu in ehr Röp un Hawer in ehr Krüww</l>
            <l>un för ehr schunnen Knaken Rauh un Streu.</l>
            <l>Vörhœker ritt vörup, fläut't vör sick hen</l>
            <l>un denkt, wenn wi üns morrn man orig rögen</l>
            <l>un de Inspekter noch twee Hakens tostellt,</l>
            <l>denn helpt sick orig dat vör morrn Nacht noch;</l>
            <l>denn is de Dreesch bet an de Wold sacht wennt;</l>
            <l>wenn de oll Lehm man nich so stif dor wir! –</l>
            <l>Dat is 'ne Schinnerie för Minsch un Veh.</l>
            <l>Sin Been de bummeln lang dal an sin'n Voß,</l>
            <l>un de oll Voß de höllt sin'n Kopp vördal,</l>
            <l>as ob he sick besinnen künn un ded,</l>
            <l>as hadd he bäter Dag' vor dissen sehn,</l>
            <l>de schönen Dag' noch vun den Junker her,</l>
            <l>wu Trens' un Stang em noch de Junker red,</l>
            <l>wu't œwer Rick un Graben vörwartsch güng</l>
            <l>dwas œwer'n Dreesch mit Prinz un oll Dian'</l>
            <l>un mit Kunteß, de dree flink Windhunn', noch,</l>
            <l>bet de oll Has' sin letzte Pust hergew,</l>
            <l>as se dat drüdd Mal vör dat Holt em rœmelt</l>
            <l>un Prinz tosprüng, tobet un up em nehm.</l>
            <l>Oll Prinz de drög'n sülwern Halsband dunn,</l>
            <l>dat hadd dat gnedig Frölen üm em bunnen –</l>
            <l>an de hadd Prinz sick ümmer leidig andan –</l>
            <l>un dor ded he so stur un vörnähm mit,</l>
            <l>grad so as de dull Junker mit sin Wapen.</l>
            <l>Man Prinzen güng dat nahst noch gor to slicht;</l>
            <l>keen Hund is näg'n Johr dull, de nich eens anlöppt.</l>
            <l>Hensläken wir he nah den Bur'n sin Hörd</l>
            <l>un hadd dor sößteihn Schap toschann'n bäten.</l>
            <l>Dat wir dat irst Mal nich, wat sonn Ort Stückschen</l>
            <l>up eegen Hand vör Däu un Dag' he utricht't.</l>
            <l>Dunn kern streng Order vun den ollen Herrn,</l>
            <l>de läw dunn noch, un de, de ded'n Insehn –</l>
            <l>dat hadd to glupsch doch stött em an sin'n Büdel.</l>
            <l>Dunn künn nich Junker em, nich Frölen redden,</l>
            <l>dunn kreg de Jäger Prinzen an'n Strick</l>
            <l>un bünn em af sin blank oll sülwern Halsband</l>
            <l>un nehm em mit sick nah dat Margellock</l>
            <l>un schöt ahn eenzigst Gnad em vör den Brägen.</l>
          </lg>
          <lg rhyme="unknown" type="stanza">
            <l>Je ja, de Voß besinnt sick dor noch up,</l>
            <l>de weet dat all noch, as ob't gistern wir.</l>
            <l>Dat's lang all her, dat's gor to lang all her,</l>
            <l>dor's nu all sacht 'n halw Stieg Johr up hengahn,</l>
            <l>dat wir'n för em, den Voß, ok bäter Tiden.</l>
            <l>Dunn kreg he up de Schau to Güstrow noch</l>
            <l>as beste Halfblotritslag de irst Premi;</l>
            <l>dunn güll de Voß sin hunnert Pistolett,</l>
            <l>un weck säd'n, he wir mihr wirt ünner Bröder;</l>
            <l>dunn seg Boddien sick dor em noch up an</l>
            <l>un hadd up't Hoor em köfft för Friedrich Franzen.</l>
            <l>In'n Ritstall hadd sin Rüm he dunn för sick,</l>
            <l>sin eegen isern Röp un steenern Krüww;</l>
            <l>sin Hawer de was schier un swer, de Halter</l>
            <l>vun blank witt Ledder un 'ne wawen Staatsdäk</l>
            <l>hadd he, de reckt em œwer Kopp un Uhren;</l>
            <l>dat dick leg Enn kem œwerst achterher.</l>
            <l>De Junker de hadd em dat Spatt anräden</l>
            <l>bi'n achtteihnfötschen Graben, den he nehm,</l>
            <l>nich eenmal nehm, nee, sößmal achter'nanner,</l>
            <l>as he sick vör de Leutnants wull wat wisen,</l>
            <l>teihn Duwwelluidur güll noch de Wedd.</l>
            <l>Dunn slögen s' em in Lehm den kranken Hof</l>
            <l>un reben em un stellten em in Water;</l>
            <l>nahst kem mit gleundig Bolten de Pirdokter</l>
            <l>un brennt dat Spatt, man œwerst dat hülp all nich.</l>
            <l>Dunn tröcken ut den Ritstall se den Voß</l>
            <l>un deden in dat tweetbest Spann em rinner.</l>
            <l>Vör Hak un Äg, Meßwag un uppe Reis'</l>
            <l>geiht nu bi sträken Mat Johr in Johr ut dat,</l>
            <l>un wenn dat Wäder wesselt, lahmt de Voß.</l>
            <l>De Voß de kennt den Junker noch recht got;</l>
            <l>de is nu gnedig Herr. Dor sitt he jo</l>
            <l>in'n Rullstohl un in Däken vör sin Dör.</l>
            <l>Hür! wu he schellt un schimpt un dunnerwädert</l>
            <l>un flucht, bet in den bittern Dod verdreetlich –</l>
            <l>un Gott's Wurt kann doch man alleen em helpen.</l>
            <l>De Kopp is hoch all ute Hoor em wussen,</l>
            <l>so pollsur un pofistig süht he ut,</l>
            <l>grad as sonn spakig un rotolmig Dann',</l>
            <l>an de de Miren rup un rünner krupen.</l>
            <l>De Junker hett ok Gall un Spatt un Schibel,</l>
            <l>un wenn he geiht, stütt't he sick up sin'n Krückstock</l>
            <l>un smitt linksid un rechtsid sin oll Been,</l>
            <l>as de Urhingst deit mit'n Hahnentritt.</l>
            <l>He hett sin Leed alleen sick all anrögt;</l>
            <l>keen graw oll heeden Schört was vör em säker,</l>
            <l>dags was he Oß un – na, wu Gott hett straft,</l>
            <l>wen wull dor grot wat seggn noch un richten!</l>
          </lg>
        </lg>
      </div>
    </body>
  </text>
</TEI>
