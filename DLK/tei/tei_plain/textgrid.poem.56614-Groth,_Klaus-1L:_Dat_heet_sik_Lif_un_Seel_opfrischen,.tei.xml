<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title type="main">1L: Dat heet sik Lif un Seel opfrischen,</title>
        <author>
          <persName>
            <surname>Groth</surname>
            <forename>Klaus</forename>
          </persName>
        </author>
        <editor>
          <persName>
            <surname>Haider</surname>
            <forename>Thomas Nikolaus</forename>
          </persName>
          <orgName>University of Göttingen/Max Planck Institute for Empirical Aesthetics, Frankfurt am Main</orgName>
          <email>mail@thomashaider.net</email>
        </editor>
      </titleStmt>
      <editionStmt>
        <edition>
          <name>Deutsches Lyrik Korpus Edition (DLK) v6</name>
          <date>9-11-2022</date>
        </edition>
      </editionStmt>
      <extent>
        <measure type="stanzas">106</measure>
        <measure type="verses">1020</measure>
        <measure type="verses_per_stanza">1-4 2-6 3-4 4-10 5-26 6-12 7-12 8-20 9-14 10-8 11-2 12-4 13-6 14-2 15-2 16-6 17-2 18-6 19-2 20-10 21-4 22-8 23-16 24-12 25-14 26-14 27-4 28-18 29-12 30-6 31-6 32-8 33-4 34-6 35-12 36-6 37-12 38-6 39-6 40-4 41-10 42-4 43-4 44-2 45-2 46-24 47-18 48-20 49-44 50-20 51-18 52-4 53-4 54-4 55-6 56-4 57-10 58-26 59-12 60-12 61-20 62-14 63-8 64-2 65-4 66-6 67-2 68-2 69-6 70-2 71-6 72-2 73-10 74-4 75-8 76-16 77-12 78-14 79-14 80-4 81-18 82-12 83-6 84-6 85-8 86-4 87-6 88-12 89-6 90-12 91-6 92-6 93-4 94-10 95-4 96-4 97-2 98-2 99-24 100-18 101-20 102-44 103-20 104-18 105-4 106-4</measure>
        <measure type="syllables">8646</measure>
        <measure type="tokens">6606</measure>
        <measure type="characters">33690</measure>
      </extent>
      <publicationStmt>
        <publisher>
          <name/>
        </publisher>
        <pubPlace/>
        <date type="publication">1859</date>
      </publicationStmt>
      <sourceDesc>
        <p corresp="N.A."></p>
      </sourceDesc>
    </fileDesc>
    <profileDesc>
      <textClass>
        <classCode scheme="literary_period">N.A.</classCode>
        <classCode scheme="text_genre">verse</classCode>
      </textClass>
    </profileDesc>
  </teiHeader>
  <text>
    <body>
      <div n="1">
        <lg type="poem">
          <head>1L: Dat heet sik Lif un Seel opfrischen,</head>
          <lg rhyme="unknown" type="stanza">
            <l>Dat heet sik Lif un Seel opfrischen,</l>
            <l>Des Sünndas mal na Fiel to fischen;</l>
            <l>Dar geit dat lusti Tog um Tog,</l>
            <l>Denn mal'n Hęk un denn mal 'n Pogg.</l>
          </lg>
          <lg rhyme="unknown" type="stanza">
            <l>Man sitt de Węk sik redi krumm,</l>
            <l>Man sitt de Węk sik redi dumm,</l>
            <l>Dat weer je schändli, weer je sündli,</l>
            <l>Thęr man sik Sünndas ni mal gründli,</l>
            <l>Un mak sik mal de Lenken öli</l>
            <l>Un Ünnerlif un Seel mal köhli.</l>
          </lg>
          <lg rhyme="unknown" type="stanza">
            <l>Dat is en Schoster redi nödi,</l>
            <l>Dat hollt em Hart un Bossen smödi,</l>
            <l>Keen Sodaseep fat so op Pick,</l>
            <l>As Sünndas mal na'n Fieler Dik.</l>
          </lg>
          <lg rhyme="unknown" type="stanza">
            <l>De Luff is schön, dat Wedder moje,</l>
            <l>De Sünn is noch nich ut de Koje,</l>
            <l>De Heiders ligt noch deep to snurken,</l>
            <l>In Schummern trillt de eersten Lurken,</l>
            <l>Umswirn un Singn vun Duts un Pocken</l>
            <l>Is vun Sünnabnd noch nich int Stocken!</l>
            <l>Doch rükt dat ut de Böm so frisch,</l>
            <l>Een ward so nüchtern as en Fisch;</l>
            <l>Doch rükt dat Gras so grön vun ünnern,</l>
            <l>Dat kunn en Fohrmannsknecht vermünnern.</l>
          </lg>
          <lg rhyme="unknown" type="stanza">
            <l>De Schosters sünd al lang int Wogen</l>
            <l>Un wascht den Slap ut beide Ogen.</l>
            <l>De Kaffe dampt – dat Finster apen, –</l>
            <l>De Rullbröd glid ok dal int Slapen.</l>
            <l>En Slępen Pannkok nimt man mit.</l>
            <l>Hannoveraner hett en Nett,</l>
            <l>Speckschoster mit dat Angesicht</l>
            <l>De nimt dat op sin breden Rügg.</l>
            <l>De Blickensläger kumt to angeln,</l>
            <l>Der Kannegießer »thut nich mangeln«;</l>
            <l>Ok fęhlt keen Brannwin, Melk un Beer,</l>
            <l>Un vœrwarts treckt dat wille Heer,</l>
            <l>En »ole Garr« vun Stümp un Stummeln,</l>
            <l>De Schotfelln ballert anstatt Trummeln;</l>
            <l>Jan Reuter mit de holten Stęwel</l>
            <l>Is Hinterlieutnant sünner Säwel,</l>
            <l>Doch mit en Schecht un Angelroth</l>
            <l>Un Kluwer vun en dörtig Fot,</l>
            <l>Un mit en Korf vœr Bars un Hęk</l>
            <l>Un Proviant vœrn ganze Węk,</l>
            <l>Un anne Sit en leddern Tasch,</l>
            <l>Un vœr de Boss en blickern Flasch,</l>
            <l>Un inne Mund en Näsenböter</l>
            <l>– Dat smeckt, je körter, um so söter, –</l>
            <l>So treckt he los »mit frohem Muth«,</l>
            <l>Dat echte Been stickt achterut.</l>
          </lg>
          <lg rhyme="unknown" type="stanza">
            <l>Du hest wul ehr en Pudel sehn?</l>
            <l>He slępt en Kęd-Enn' mank de Been,</l>
            <l>Na alle Ecken kikt he lüstern,</l>
            <l>Un löppt vœr Freiden rein in Bistern,</l>
            <l>Un prust na jede Katt und Kater,</l>
            <l>Un lett an jede Bom sin Water,</l>
            <l>An jede Ecksteen mutt he snüffeln,</l>
            <l>In jeden Misten söcht he Trüffeln,</l>
            <l>Un alle Muslöck kratzt he deper,</l>
            <l>Un rükt bi jeden Hund na'n Pęper,</l>
            <l>Doch ehr he't wis ward, liggt he möd</l>
            <l>Un knurri wedder an sin Kęd. –</l>
          </lg>
          <lg rhyme="unknown" type="stanza">
            <l>De Schosters sünd utlaten fröhli!</l>
            <l>De Schosters sünd unmaten sęli!</l>
            <l>So flink un flödi as de Wind –</l>
            <l>So lang de Föt ni blasi sünd.</l>
            <l>Wa dreiht de Kopp ni as en Swanzstück,</l>
            <l>Wa geit de Snack ni as en Danzstück,</l>
            <l>Wa sleit de Tung ni slank in Snack,</l>
            <l>Un Been un Schotfell rasch in Takt!</l>
            <l>De Pocken weet ni wat der los is,</l>
            <l>De Schosters weet ni wat en Grov is</l>
            <l>Un Grübb un Graben, Gröv un Graff</l>
            <l>Un gat op Allens lik op af.</l>
          </lg>
          <lg rhyme="unknown" type="stanza">
            <l>Perdauz! – de Blickensläger drinkt</l>
            <l>– Dat heet in stan – »un sinkt un sinkt« –</l>
            <l>De Kannegießer »wullten Satz nęhm«,</l>
            <l>Jüs as de Anner inn Moratz keem.</l>
            <l>Wo is Jan Reuter mit de Schech?</l>
            <l>Speckschoster!! krig dat Nett torech!</l>
            <l>Jan Reuter!! gau de Kluwerstaken!</l>
            <l>Jan Reuter löppt, em knackt de Knaken –</l>
            <l>De holten – och, dat Moor is mœr!</l>
            <l>Dat unecht Been geit deep hendœr! –</l>
            <l>Dar sitt he fast mit all sin Reitschop!</l>
            <l>Gottlof, de Blickensläger steit op</l>
            <l>Ut Noth un Dod, un Murt un Schit –</l>
            <l>Natürlich – op de günner Sit.</l>
            <l>Sunst harrn de Schosters al de Strümp los</l>
            <l>Un wulln der rin op Darm un Lümp los,</l>
            <l>Un harrn em rutkręgn, dats nu eenmal</l>
            <l>Gewis, un schulln se em ant Been haln</l>
            <l>Na't Öwer, wo de Ręd noch rund gung:</l>
            <l>Ob't Water wul bet an den Grund gung?</l>
          </lg>
          <lg rhyme="unknown" type="stanza">
            <l>De Pocken weern al so tofręden,</l>
            <l>Fungn mähli wedder an to ręden,</l>
            <l>De Hadbar stunn un keek vun Feern,</l>
            <l>As wull he Swimm' un Fischen lehrn,</l>
            <l>De Blickensläger funn dat fuchdi,</l>
            <l>De barbeent Schosters funn' dat luchdi,</l>
            <l>Un stunn' bedenkli all ant Öwer,</l>
            <l>Un dachten all: wa kumt man rœwer?</l>
            <l>De Hieren na de Hęk un Bars,</l>
            <l>De Dare mit sin natten M –,</l>
            <l>De Hieren lungri na en Fischtog,</l>
            <l>De Dare hungri achtert Dischdok</l>
            <l>Bi Kind un Kük un Kaffekann,</l>
            <l>Un dröge Sünndagswäsche an.</l>
          </lg>
          <lg rhyme="unknown" type="stanza">
            <l>Dat Water hett sin egen Tücken,</l>
            <l>Un Moor un Gröben hebbt ęr Nücken;</l>
            <l>Das jüs, as Winters Garn to winn':</l>
            <l>Wa's mœgli! gar keen Enn' to finn!</l>
            <l>Un nich en Stęgelsch, nich en Stegg!</l>
            <l>Wa kamt de Fielers hier torech?</l>
            <l>De lopt je na de Heid in Düstern,</l>
            <l>Un weern der noch mit Botter güstern!</l>
          </lg>
          <lg rhyme="unknown" type="stanza">
            <l>Speckschoster seggt: Wi mœt dat wagen!</l>
            <l>Jan Reuter! gif den Kluwerstaken!</l>
          </lg>
          <lg rhyme="unknown" type="stanza">
            <l>He treckt vunt Ledder, spütt in Hann',</l>
            <l>Un fat den Stock, un sett em an,</l>
            <l>Un nimt en Fahrt, un deit en Zug –</l>
            <l>Un swęvt witbeentig inne Luch!</l>
          </lg>
          <lg rhyme="unknown" type="stanza">
            <l>Hol lik de Tung! hol stif de Ohrn!</l>
            <l>Steil steit de Kluwer as en Thorn!</l>
            <l>Jüs pillik as en Ständerbalken:</l>
            <l>Speckschoster hangt as an en Galgen,</l>
            <l>Un tallföt, as en ophungn Kater,</l>
            <l>Un kikt unglückli dal na't Water.</l>
          </lg>
          <lg rhyme="unknown" type="stanza">
            <l>De Schosters schrigt: Nu hol di baben</l>
            <l>Kanngießer: Och, er fällt in Graben!</l>
          </lg>
          <lg rhyme="unknown" type="stanza">
            <l>Dat dę he ok. – Speckschoster swunk,</l>
            <l>De Kluwer glee to Sit un sunk –</l>
          </lg>
          <lg rhyme="unknown" type="stanza">
            <l>Dat Waterpedden geit in Winter,</l>
            <l>Jehanni is dat etwas dünner –</l>
            <l>Een, twee, dree Schritt – De Schoh lopt œwer!</l>
            <l>De Büx is vull – He kumt ni rœwer!</l>
            <l>De Kopp is weg! – Dat gung noch gut:</l>
            <l>He kruppt op de Sit wedder rut!</l>
          </lg>
          <lg rhyme="unknown" type="stanza">
            <l>Dat weern denn Twee! Wa nu de Annern?</l>
            <l>De fangt verdreetli an to wannern.</l>
          </lg>
          <lg rhyme="unknown" type="stanza">
            <l>De Ossen dachten: Wats der los?</l>
            <l>De Schosters sünd wul nich bi Trost!</l>
            <l>Un keemn nieschiri langs de Wischen,</l>
            <l>As wulln se mit na Fiel to fischen,</l>
            <l>De Steert to höch, de Kopp vœrut:</l>
            <l>Se neemn sik fast vernünfti ut.</l>
          </lg>
          <lg rhyme="unknown" type="stanza">
            <l>De Schosters stunn' un sunn' ant Öwer,</l>
            <l>Un dachten all: Wa kamt wi rœwer?</l>
          </lg>
          <lg rhyme="unknown" type="stanza">
            <l>So neeg bi Fiel – man hör se karnn –</l>
            <l>As Ossen vœr de Gröv to harrn,</l>
            <l>As Ossen anne Barg to nœlen, –</l>
            <l>Un hörn gündsit de Kaffemœlen,</l>
            <l>Un sehn de Dik mit all de Fisch in,</l>
            <l>Un sehn de Hüs' mit deckte Dischen:</l>
            <l>Jüs blot en Tweernsdrath vœr en Pannkok?</l>
            <l>Dat makt de Schosters redi unklok,</l>
            <l>Dat makt je'n Moltmœlsossen hittli!</l>
            <l>Dat makt en Schoster gänzli nüttli!</l>
          </lg>
          <lg rhyme="unknown" type="stanza">
            <l>Se stat as quesi Schap vœrn Heck:</l>
            <l>En paar sünd dœr, Gott weet wasück,</l>
            <l>De Annern lopt de Kopp in Tun</l>
            <l>Un een mank anner as en Klun.</l>
          </lg>
          <lg rhyme="unknown" type="stanza">
            <l>Denn hier weer Rath un Anslag dür,</l>
            <l>As bi de Köh mit lopen Für.</l>
            <l>Schüllt wi hendœr op Lębn un Dod, Fründ?</l>
            <l>»denk an din Kinner, de ni grot sünd!«</l>
            <l>Swimm' oder sinken? »Dats je gräßli!«</l>
            <l>Doch weert ni deep nog, dat weer häßli!</l>
            <l>Man kunn dat blot vun babn nich sehn;</l>
            <l>An Hemd uttrecken dach nich Een.</l>
          </lg>
          <lg rhyme="unknown" type="stanza">
            <l>Wenn so de Kopp vunt Denken swar is,</l>
            <l>En Dripp Verstand an jede Haar is:</l>
            <l>Man kunn wul as an Sotswang wanken,</l>
            <l>Koppheisterschęten vœr Gedanken –</l>
            <l>So hett man as en Steen ann Slaggbom,</l>
            <l>So hett man as de Tung inn Waggbom,</l>
            <l>Jüs as en Paßbom an de Mœl,</l>
            <l>Sin Magen ünner an sin Seel.</l>
            <l>Un wenn de Kopp to swindli stiggt:</l>
            <l>De Magen hollt dat Glikgewicht,</l>
            <l>Un ström dat Denken redi armdick:</l>
            <l>De Magen is en sękern Parmtik;</l>
            <l>De lett de Seelenklock ni utneihn,</l>
            <l>Un de Gedankenstrom ni rutspeihn,</l>
            <l>De is, löppt de Vernunft mal dennsch,</l>
            <l>Stangtom un Halter vœr de Mensch.</l>
          </lg>
          <lg rhyme="unknown" type="stanza">
            <l>De Twee op Gündsit wuschen Hemder,</l>
            <l>As fröher ędle Königskinder,</l>
            <l>Un schin' se vullens nich so hell</l>
            <l>As Elfenbeen vun Hut un Fell:</l>
            <l>De Blickensläger weer doch zart,</l>
            <l>Man blot de Hann' fulln ut de Art,</l>
            <l>As drog he Hannschen bet ann Ellbagn,</l>
            <l>Ok harr de Kopp en swartli Kęhlkragn.</l>
            <l>Speckschoster awer mak sik leidi</l>
            <l>As en Senater vun Taheiti.</l>
            <l>Doch – as se weern, so dęn se blenkern,</l>
            <l>Un seeten mit de Been to slenkern.</l>
          </lg>
          <lg rhyme="unknown" type="stanza">
            <l>Do seggt de Klempner: Harr 'k en Hanndok!</l>
            <l>De Schoster: Oder ok en Pannkok!</l>
            <l>Pannkok!! erscholl es durch die Weite,</l>
            <l>»pechvögel! kommt an meine Seite!«</l>
            <l>So reep de Kannegießer lockend,</l>
            <l>Un süh! dat Birßen keem int Stocken,</l>
            <l>Un süh! de Magen keem int Zucken:</l>
            <l>De Schosters awer all in Hucken</l>
            <l>As Sniders un de Türksche Divan,</l>
            <l>Un heeln ęr hungerige Lif an,</l>
            <l>Int gröne Gras ant smucke Öwer,</l>
            <l>Rund um den plitschen Kannenstöwer.</l>
            <l>De twee Gündsiters kregn ęr Deel</l>
            <l>Hinœwer an den Kluwerstœl.</l>
          </lg>
          <lg rhyme="unknown" type="stanza">
            <l>De Minsch ward banni quält op Eern,</l>
            <l>Mutt banni sweten, sik to nährn,</l>
            <l>Mutt klei'n un seihn un ei'n un meihn,</l>
            <l>Ehr he wat kriggt, sik mal to frei'n,</l>
            <l>Un hett he't endli rund in Pannkok,</l>
            <l>So seggt de Magen kum mal: Dank ok,</l>
            <l>So is de Hunger rein so hitt,</l>
            <l>Man kunn wul rinfalln inne Grütt:</l>
            <l>De Haar umt Hart rum wüllt Een sengn,</l>
            <l>De Funkens ut de Kusen springn,</l>
            <l>Un Arms un Mund un Tung un Backen</l>
            <l>Hebbt hild, man wedder wegtopacken,</l>
            <l>Man dœrtobringn an Sünndagmorgen,</l>
            <l>Wat Węken kost an Sweet un Sorgen.</l>
          </lg>
          <lg rhyme="unknown" type="stanza">
            <l>Man kunnt ni ansehn, ahn to schruweln,</l>
            <l>Man kunnt ni ansehn, ahn to gruweln:</l>
            <l>Wa ok dat Gröttste rasch vergeit,</l>
            <l>Wat Mög un Tid erschaffen deit.</l>
          </lg>
          <lg rhyme="unknown" type="stanza">
            <l>Wa langsam treckt de Plog de Spor!</l>
            <l>Wa langsam leggt sik For an For!</l>
            <l>De Jung sitt op de Pęr un slöppt ni,</l>
            <l>De Knecht geit achteran un röppt: hü!</l>
            <l>Un geit un geit un hollt den Plogsteert;</l>
            <l>Un anne Wall dar liggt de Krogweerth,</l>
            <l>Un süht se na, un smökt un smökt,</l>
            <l>Un süht, wa swar de Pagen treckt,</l>
            <l>Een vœr de anner, Schritt vœr Schritt,</l>
            <l>Sin Knecht, sin Jung, sin Ogen mit:</l>
            <l>He hört man kum de Rœder janken,</l>
            <l>Un achteran treckt sin Gedanken,</l>
            <l>Bet gündsit günnert an de Vœrwenn,</l>
            <l>Dar süht he ruhi sik de Pęr wenn',</l>
            <l>Un mähli rüggwarts kumt de Tog,</l>
            <l>Sin Pęr, sin Jung, sin Knecht, sin Plog,</l>
            <l>All liklankut as an en Snor:</l>
            <l>So leggt sik langsam For an For.</l>
          </lg>
          <lg rhyme="unknown" type="stanza">
            <l>Wat vœrn Geduldssack is son Bur!</l>
            <l>Wa hett he't sur! wa hett he't sur!</l>
            <l>Denn nu dat Seiden antosehn!</l>
            <l>Un denn vœrt Opkam nich to będn!</l>
            <l>Un denn in Winter in den Snee</l>
            <l>Nix don to künn', as »Dree-Blatt-dree«, –</l>
            <l>Un Vœrjahrs wedder losstudeern</l>
            <l>Ant Smöken un Gras-wassen-hörn:</l>
            <l>Nę! nę! de Weg is lang to fahrn</l>
            <l>Bet tokum Harst de Wetenaarn!</l>
            <l>Un denn noch reisen to verkopen,</l>
            <l>Un Geld to telln bi ganze Hupen –</l>
          </lg>
          <lg rhyme="unknown" type="stanza">
            <l>Wat kost dat Mög an Kopp un Rügg,</l>
            <l>Ehr mal de Möller Weten krigg!</l>
            <l>Denn wedder stöben, mahlen, sichen,</l>
            <l>Utwęgen, kopen un anrichen –</l>
            <l>Bet man dat endli smort un braden</l>
            <l>Ton Korf rutkriggt as fetten Fladen!</l>
          </lg>
          <lg rhyme="unknown" type="stanza">
            <l>Fett weern se węn! as brate Rippen!</l>
            <l>Kanngießer slick sik noch de Lippen.</l>
            <l>Brun weern se węn un kross ann Rand!</l>
            <l>De Klempner harr no'n Stück in Hand,</l>
            <l>– He kreeg ni oft vun disse Gadung, –</l>
            <l>Dat weer dat letzte vun de Ladung.</l>
          </lg>
          <lg rhyme="unknown" type="stanza">
            <l>As ik al seggt heff: Een kunn schruweln!</l>
            <l>Un alle seten ok to gruweln</l>
            <l>Int gröne Gras ant bunte Öwer,</l>
            <l>Rund um den plitschen Kannenstöwer,</l>
            <l>Un dachten an Vergänglichkeit</l>
            <l>Un den gewaltgen Zahn der Zeit,</l>
            <l>Un harrn wul ungefehr beleggt,</l>
            <l>Wat ik jüm ębn hochdütsch segg.</l>
          </lg>
          <lg rhyme="unknown" type="stanza">
            <l>Se seten rund herum den Teller,</l>
            <l>Un de Gedanken warn wat heller,</l>
            <l>Speckschoster awer op Gündsit</l>
            <l>Den warn toeerst de Bręgen wit.</l>
          </lg>
          <lg rhyme="unknown" type="stanza">
            <l>De vulle Magen keem int Wirken,</l>
            <l>Dat kole Bad dę ok sin Stärken,</l>
            <l>He seggt, un steit mit eenmal op:</l>
            <l>Lüd! wi hebbt Blinndök vœr den Kopp!</l>
            <l>Wi sünd je dümmer as en Rött!</l>
            <l>Ik ga na Fiel un hal en Brett!</l>
          </lg>
          <lg rhyme="unknown" type="stanza">
            <l>Speckschoster wenn' dat Angesich,</l>
            <l>Speckschoster dreih den breden Rügg,</l>
            <l>He wenn' den Puckel dick un fett,</l>
            <l>Un gung na Fiel un hal en Brett.</l>
            <l>De Annern seten noch to töbn,</l>
            <l>As he krummpuckli wedder keem,</l>
            <l>Un segen as na'n Wunderthier:</l>
            <l>Warum </l>
            <l>Un gungn herœwer Een bi Een,</l>
            <l>Toletzt Jan Reuter mit dat Been,</l>
            <l>Un swegen still un gungn na Fiel,</l>
            <l>Un keemn bet an dat holten Siel.</l>
          </lg>
          <lg rhyme="unknown" type="stanza">
            <l>Dar leeg de Dik int gröne Reth,</l>
            <l>Dar leeg he smuck int Sünndagskleed,</l>
            <l>Dar leeg he hell int gröne Gras</l>
            <l>Un blenker as en Spegelglas,</l>
            <l>So frisch un klar, so still un blau,</l>
            <l>As Abendluch, as Morgendau. –</l>
          </lg>
          <lg rhyme="unknown" type="stanza">
            <l>Sitt still, du arme Pock int Rohr!</l>
            <l>Sitt still, un sing din Sünndagschor!</l>
            <l>Vundag' is allens Ruh un Fręd,</l>
            <l>De Hadbar steit un drömt int Reth,</l>
            <l>He hett sin rodsten Stęweln an,</l>
            <l>He hett sin blanksten Feddern an,</l>
            <l>He steit opt eene Been un hört,</l>
            <l>Wa't rund umt Water singt un röhrt,</l>
            <l>Un wa de Krutschen lusti bad,</l>
            <l>Un wa de Hęk int Blaue stat,</l>
            <l>Un wa de Aant gedülli bröd,</l>
            <l>Un op de Spitzmus bi sin Föt.</l>
          </lg>
          <lg rhyme="unknown" type="stanza">
            <l>Vundag' is allens Fręd un Rau,</l>
            <l>De Lurken singt int Himmelsblau,</l>
            <l>De Müggen spęlt as Sülwerstuff,</l>
            <l>De Swölken sęgelt dœr de Luf,</l>
            <l>Un swęvt un seilt ant Öwer lank,</l>
            <l>Un dippt in Dik so spegelblank.</l>
          </lg>
          <lg rhyme="unknown" type="stanza">
            <l>Dar kamt se hęr! en ganze Reeg,</l>
            <l>Dar jagt se hin! un snackt vergnögt,</l>
            <l>Bet na de lüttje Fischerhütt,</l>
            <l>Wo Nest an Nest ann Balken sitt,</l>
            <l>Wo hoch de anner Hadbar steit</l>
            <l>Un blau de Rock na'n Hęben geit.</l>
          </lg>
          <lg rhyme="unknown" type="stanza">
            <l>– Harr een den Kukuk dat verdacht,</l>
            <l>Dat he de annern reep un lach?</l>
            <l>Un alle Plogsteertn achteran:</l>
            <l>Kukuk! kumm Kiwitt! kik mal an! –</l>
          </lg>
          <lg rhyme="unknown" type="stanza">
            <l>Uns Fischervolk war still un seeg,</l>
            <l>War rein verstummt, un still, un sweeg,</l>
            <l>Un setten sik ant Öwer hin</l>
            <l>Hell in de schöne Sünndagssünn,</l>
            <l>Un keemn int Snacken un Vertelln</l>
            <l>Vunt Wanderlęben as Geselln,</l>
            <l>Un wat se sehn un wat se dan,</l>
            <l>Un wa se wit un wider gan</l>
            <l>Mit Ranzen op un Stock in Hand</l>
            <l>Int grote dütsche Vaterland.</l>
          </lg>
          <lg rhyme="unknown" type="stanza">
            <l>Dat ole Hart keem rein in Swunk,</l>
            <l>De ole Bursch war wedder junk,</l>
            <l>Vergeet hier in de frische Luf</l>
            <l>Sin lütt bedröfte Arbeitsstuv.</l>
          </lg>
          <lg rhyme="unknown" type="stanza">
            <l>Ja, weer de Sünn ni deper sackt,</l>
            <l>Se harrn wul bet Sünnabend snackt,</l>
            <l>Un Nath un Draht un Blick un Pick</l>
            <l>Vergęten an de Fieler Dik.</l>
          </lg>
          <lg rhyme="unknown" type="stanza">
            <l>Do seggt Kanngießer: Lieben Leut,</l>
            <l>Mich schwant, es wär wohl Zeit für heut!</l>
          </lg>
          <lg rhyme="unknown" type="stanza">
            <l>Dat wirk! Denn Alle düch intwischen,</l>
            <l>Dat war nagrad mal Tid to fischen. –</l>
          </lg>
          <lg rhyme="unknown" type="stanza">
            <l>Wenn ole Pagen recht verdaut hebbt,</l>
            <l>Wenn satte Köhbeest edderkaut hebbt,</l>
            <l>So is dat nüdli antosehn,</l>
            <l>Wa se allmähli kamt to Been.</l>
            <l>Eerst stęhnt een Enn' un richt de Steert op,</l>
            <l>Denn kummt de Achterenn' vunt Deert op,</l>
            <l>Denn stęhnt de anner Enn' un streckt sik,</l>
            <l>Denn steit dat ganze Beest un reckt sik;</l>
            <l>Doch sünd de Pagen meistens spattlahm,</l>
            <l>Un künnt toeerst ni rech to Patt kam,</l>
            <l>Un humpelt rum un pett en Tweetritt:</l>
            <l>As wenn en Klempner dat Lifweh ritt,</l>
            <l>Un krümmt sik as en Worm int Sandlock,</l>
            <l>Denn leider! eet he to vęl Pannkok!</l>
            <l>De knipt em as en bös Gewęten,</l>
            <l>De sett em as Kolik int Sweten,</l>
            <l>De krupt as smölten Bli int Lif lank,</l>
            <l>De zwickt em as en isern Kniptang,</l>
            <l>De drückt em an de korten Rippen.</l>
            <l>Jan Reuter! hest du noch en Drippen?</l>
            <l>So krig de blickern Flasch vun Knop,</l>
            <l>Un schrap den letzten Rest tohop,</l>
            <l>Denn schall dat sik wul bald verdeelen,</l>
            <l>Wi Annern mœt pattu ni nœlen!</l>
          </lg>
          <lg rhyme="unknown" type="stanza">
            <l>De Schosters seht ni oft na'n Hęben,</l>
            <l>Steernkiken is ni Noth tum Lęben.</l>
            <l>Wi hebbt keen Wüst' as Dubenheid,</l>
            <l>Un dat is Holmer Ossenweid,</l>
            <l>Un keen Kameel as Sęgenbück,</l>
            <l>Un makt keen Reis' as hier nan Dik;</l>
            <l>Wi brukt keen Klock as unse Mag',</l>
            <l>Un de geit sęker Dag vœr Dag.</l>
            <l>Wer hett wat mit de Sünn to don?</l>
            <l>De schint, un mag se ünnergan.</l>
            <l>Doch weer't vundag' en anner Sak,</l>
            <l>De Schosters dachten: Wats de Klock?</l>
            <l>Se söchden na de Sünn int Norn</l>
            <l>Un keken na de Heider Thorn,</l>
            <l>Un söchden rund umhęr de Sünn,</l>
            <l>Un kunn ęr rund herum ni finn'.</l>
            <l>Do seggt der Een: Ik löv, dar sitt he!</l>
            <l>Wi krigt am Enn' noch en Gewitter!</l>
          </lg>
          <lg rhyme="unknown" type="stanza">
            <l>Ja, weern dat blinne Möllers węn,</l>
            <l>De harrn dat mit de Nœsen sehn!</l>
            <l>Doch Schosters sünd ni licht to schrecken:</l>
            <l>De meenn, dat war sik noch vertrecken.</l>
            <l>Dat dün int Westen as en Bank</l>
            <l>Vun Prükenköpp, bet Möldorp lank,</l>
            <l>De ganze Luch weer swul un bruddi,</l>
            <l>De Hadbar stunn bedrückt un dutti,</l>
            <l>De Swölken sęgeln dicht ant Reth,</l>
            <l>De Pocken sungn ęr ludste Leed,</l>
            <l>De Lurken seten still to dröm,</l>
            <l>De Im de ilen ut de Blöm</l>
            <l>Un summ' un jagen na de Feern,</l>
            <l>Un alle Mœlen stunn' in Scheern.</l>
            <l>De Schosters hebbt kalfleddern Seeln,</l>
            <l>De meenn, dat war sik noch verdeeln!</l>
            <l>De lövt ni an en Dunnerwedder,</l>
            <l>Bet op de Borten danzt de Teller,</l>
            <l>De lövt ni, dat dat Ręgen gift,</l>
            <l>As bet se't ut de Stęweln drift.</l>
          </lg>
          <lg rhyme="unknown" type="stanza">
            <l>De Klempner blev int Gras to wrangeln,</l>
            <l>Jan Reuter sett sik dal to angeln,</l>
            <l>Dat holten Been wis' inne Höch,</l>
            <l>Noch högerop de Angelschech.</l>
            <l>De Annern gungn mit Nett un Staken</l>
            <l>To Water an, en Tog to maken,</l>
            <l>Vœrut de Dicke, opgekrämpt,</l>
            <l>Vun nerrn de Büx un babn dat Hemd,</l>
            <l>Rüggwarts – un trock mit beide Hann',</l>
            <l>De Annern palschen achteran;</l>
            <l>Man blot de plitsche Kannenstöwer</l>
            <l>Blev inne Schoh un an dat Öwer.</l>
            <l>He seeg na't Werk un harr dat Ręden,</l>
            <l>Ob se dat »richtig machen thäten«.</l>
            <l>De Pocken keken insgesamp to</l>
            <l>Un dachten: dat is also'n Dampboot!</l>
            <l>De Schosters trocken krumm un stumm</l>
            <l>All um dat Nett umt Öwer rum.</l>
            <l>Se trocken rut, se smeten rin,</l>
            <l>Doch weern der nix as Pocken in;</l>
            <l>Se slępen fort, se trocken op:</l>
            <l>Nix as Dreckvageln, Kopp an Kopp!</l>
            <l>Se trocken wit un wider hen,</l>
            <l>Jan Reuter kunn se kum mehr kenn',</l>
            <l>He hör man blot den Kannenstöwer</l>
            <l>Op hochdütsch ręden hoch vunt Öwer,</l>
            <l>He hör dat swack un swacker summ',</l>
            <l>Am Ende war dat gänzli stumm.</l>
            <l>Do dücht em meist, dat drœhn un dus'</l>
            <l>As wenn de Floth vun widen sus'.</l>
            <l>He keek sik rund: dat drœhn un zitter –</l>
            <l>Min Seel! dat ward en swar Gewitter!</l>
            <l>De Klempner war sin Lifweh los</l>
            <l>Un säh: Jehann, wi mœt to Hus!</l>
            <l>Jan Reuter keek ann Hęben lank:</l>
            <l>Dar klöv en Blitz de swarte Bank!</l>
            <l>Jan Reuter neem sin Angelroth,</l>
            <l>Jan Reuter neem sin holten Fot,</l>
            <l>Sin Pip, sin Korf, sin blickern Flasch:</l>
            <l>Dar keem de Dunner, dat dat gnasch!</l>
            <l>Dar keem de Dunner, dat dat bęwer!</l>
            <l>Dar keemn de Schosters all ant Öwer.</l>
            <l>Se lepen barbeent – sünner Schotfelln</l>
            <l>Un söchden na ęr Körv un Brotstelln.</l>
          </lg>
          <lg rhyme="unknown" type="stanza">
            <l>Se harrn nix fungn, as mal ann Grund</l>
            <l>De Fischer sin verdrunken Hund.</l>
            <l>Se meenn en Stœr un noch wat gröter:</l>
            <l>Do weert toletzt en doden Köter.</l>
            <l>Wat nu to don? Wat nu vœr Rath?</l>
            <l>Fisch muss man hebbn, un weern se brad!</l>
            <l>Fisch muss man hebbn, ob Bars, ob Hęk,</l>
            <l>Sunst gev't do Hus en natte Węk;</l>
            <l>Sunst weer bi't Frunsvolk nich to duern,</l>
            <l>De al mit Putt un Bratpann luern,</l>
            <l>Un fragden: »Nawersch, itt Se kakte?</l>
            <l>Min Mann mag lewer botterbackte!«</l>
            <l>Se stunn' un kratzen Kopp un Ohrn:</l>
            <l>Keen Fisch – un dar de Heider Thorn!</l>
            <l>Se stunn' un kratzen vœr un achter:</l>
            <l>Keen Braden – as een vun de Slachter!</l>
            <l>Do seggt de Dicke rein in Andach:</l>
            <l>Lothgeter! nu gif </l>
            <l>Do seggt Kanngießer: Anderst nischt?</l>
            <l>Mir gehn ins Haus und kaufen Fisch!</l>
          </lg>
          <lg rhyme="unknown" type="stanza">
            <l>Dat lös' de Knütt! Se warn so froh,</l>
            <l>As war se't schenkt, un Geld darto!</l>
            <l>Se harrn in Drav ęr Körv to fat,</l>
            <l>Se störmn de lüttje Fischerkath,</l>
            <l>Se koffen Hęk un Bars un Aal,</l>
            <l>Se koffen Krutschen alltomal,</l>
            <l>Se neemn ęr Reitschop oppen Rügg,</l>
            <l>De Ręgen klatsch se int Gesich,</l>
            <l>Se neemn ęr Stęweln inne Hand,</l>
            <l>Se wannern œwert natte Land,</l>
            <l>Se wannern fort bi Blitz un Ręgen,</l>
            <l>Dœr Murt un Moor un Gröv un Stęgen;</l>
            <l>Keen Graff so breet, keen Wisch so mœr,</l>
            <l>Se keemn hinœwer oder dœr;</l>
            <l>De Murt leep in un ut de Taschen:</l>
            <l>De Ręgen deen, dat wegtowaschen,</l>
            <l>Un Heet un Sweet un Pick un Slick</l>
            <l>Blev op den Weg na'n Fieler Dik.</l>
          </lg>
          <lg rhyme="unknown" type="stanza">
            <l>Dat heet sik mal de Lenken thęern,</l>
            <l>Dat heet sik mal de Lęden smęern,</l>
            <l>Dat heet sik mal de Glieder öln</l>
            <l>Un Ünnerlif un Bossen köhln!</l>
          </lg>
          <lg rhyme="unknown" type="stanza">
            <l>Se keemn – dœrnatt bet op de Felln –</l>
            <l>To Hus; doch kunn' se wat vertelln,</l>
            <l>Un snacken fröhli achtern Disch noch</l>
            <l>Na Jahren vun de Fieler Fischtog.</l>
          </lg>
          <lg rhyme="unknown" type="stanza">
            <l>Dat heet sik Lif un Seel opfrischen,</l>
            <l>Des Sünndas mal na Fiel to fischen;</l>
            <l>Dar geit dat lusti Tog um Tog,</l>
            <l>Denn mal'n Hęk un denn mal 'n Pogg.</l>
          </lg>
          <lg rhyme="unknown" type="stanza">
            <l>Man sitt de Węk sik redi krumm,</l>
            <l>Man sitt de Węk sik redi dumm,</l>
            <l>Dat weer je schändli, weer je sündli,</l>
            <l>Thęr man sik Sünndas ni mal gründli,</l>
            <l>Un mak sik mal de Lenken öli</l>
            <l>Un Ünnerlif un Seel mal köhli.</l>
          </lg>
          <lg rhyme="unknown" type="stanza">
            <l>Dat is en Schoster redi nödi,</l>
            <l>Dat hollt em Hart un Bossen smödi,</l>
            <l>Keen Sodaseep fat so op Pick,</l>
            <l>As Sünndas mal na'n Fieler Dik.</l>
          </lg>
          <lg rhyme="unknown" type="stanza">
            <l>De Luff is schön, dat Wedder moje,</l>
            <l>De Sünn is noch nich ut de Koje,</l>
            <l>De Heiders ligt noch deep to snurken,</l>
            <l>In Schummern trillt de eersten Lurken,</l>
            <l>Umswirn un Singn vun Duts un Pocken</l>
            <l>Is vun Sünnabnd noch nich int Stocken!</l>
            <l>Doch rükt dat ut de Böm so frisch,</l>
            <l>Een ward so nüchtern as en Fisch;</l>
            <l>Doch rükt dat Gras so grön vun ünnern,</l>
            <l>Dat kunn en Fohrmannsknecht vermünnern.</l>
          </lg>
          <lg rhyme="unknown" type="stanza">
            <l>De Schosters sünd al lang int Wogen</l>
            <l>Un wascht den Slap ut beide Ogen.</l>
            <l>De Kaffe dampt – dat Finster apen, –</l>
            <l>De Rullbröd glid ok dal int Slapen.</l>
            <l>En Slępen Pannkok nimt man mit.</l>
            <l>Hannoveraner hett en Nett,</l>
            <l>Speckschoster mit dat Angesicht</l>
            <l>De nimt dat op sin breden Rügg.</l>
            <l>De Blickensläger kumt to angeln,</l>
            <l>Der Kannegießer »thut nich mangeln«;</l>
            <l>Ok fęhlt keen Brannwin, Melk un Beer,</l>
            <l>Un vœrwarts treckt dat wille Heer,</l>
            <l>En »ole Garr« vun Stümp un Stummeln,</l>
            <l>De Schotfelln ballert anstatt Trummeln;</l>
            <l>Jan Reuter mit de holten Stęwel</l>
            <l>Is Hinterlieutnant sünner Säwel,</l>
            <l>Doch mit en Schecht un Angelroth</l>
            <l>Un Kluwer vun en dörtig Fot,</l>
            <l>Un mit en Korf vœr Bars un Hęk</l>
            <l>Un Proviant vœrn ganze Węk,</l>
            <l>Un anne Sit en leddern Tasch,</l>
            <l>Un vœr de Boss en blickern Flasch,</l>
            <l>Un inne Mund en Näsenböter</l>
            <l>– Dat smeckt, je körter, um so söter, –</l>
            <l>So treckt he los »mit frohem Muth«,</l>
            <l>Dat echte Been stickt achterut.</l>
          </lg>
          <lg rhyme="unknown" type="stanza">
            <l>Du hest wul ehr en Pudel sehn?</l>
            <l>He slępt en Kęd-Enn' mank de Been,</l>
            <l>Na alle Ecken kikt he lüstern,</l>
            <l>Un löppt vœr Freiden rein in Bistern,</l>
            <l>Un prust na jede Katt und Kater,</l>
            <l>Un lett an jede Bom sin Water,</l>
            <l>An jede Ecksteen mutt he snüffeln,</l>
            <l>In jeden Misten söcht he Trüffeln,</l>
            <l>Un alle Muslöck kratzt he deper,</l>
            <l>Un rükt bi jeden Hund na'n Pęper,</l>
            <l>Doch ehr he't wis ward, liggt he möd</l>
            <l>Un knurri wedder an sin Kęd. –</l>
          </lg>
          <lg rhyme="unknown" type="stanza">
            <l>De Schosters sünd utlaten fröhli!</l>
            <l>De Schosters sünd unmaten sęli!</l>
            <l>So flink un flödi as de Wind –</l>
            <l>So lang de Föt ni blasi sünd.</l>
            <l>Wa dreiht de Kopp ni as en Swanzstück,</l>
            <l>Wa geit de Snack ni as en Danzstück,</l>
            <l>Wa sleit de Tung ni slank in Snack,</l>
            <l>Un Been un Schotfell rasch in Takt!</l>
            <l>De Pocken weet ni wat der los is,</l>
            <l>De Schosters weet ni wat en Grov is</l>
            <l>Un Grübb un Graben, Gröv un Graff</l>
            <l>Un gat op Allens lik op af.</l>
          </lg>
          <lg rhyme="unknown" type="stanza">
            <l>Perdauz! – de Blickensläger drinkt</l>
            <l>– Dat heet in stan – »un sinkt un sinkt« –</l>
            <l>De Kannegießer »wullten Satz nęhm«,</l>
            <l>Jüs as de Anner inn Moratz keem.</l>
            <l>Wo is Jan Reuter mit de Schech?</l>
            <l>Speckschoster!! krig dat Nett torech!</l>
            <l>Jan Reuter!! gau de Kluwerstaken!</l>
            <l>Jan Reuter löppt, em knackt de Knaken –</l>
            <l>De holten – och, dat Moor is mœr!</l>
            <l>Dat unecht Been geit deep hendœr! –</l>
            <l>Dar sitt he fast mit all sin Reitschop!</l>
            <l>Gottlof, de Blickensläger steit op</l>
            <l>Ut Noth un Dod, un Murt un Schit –</l>
            <l>Natürlich – op de günner Sit.</l>
            <l>Sunst harrn de Schosters al de Strümp los</l>
            <l>Un wulln der rin op Darm un Lümp los,</l>
            <l>Un harrn em rutkręgn, dats nu eenmal</l>
            <l>Gewis, un schulln se em ant Been haln</l>
            <l>Na't Öwer, wo de Ręd noch rund gung:</l>
            <l>Ob't Water wul bet an den Grund gung?</l>
          </lg>
          <lg rhyme="unknown" type="stanza">
            <l>De Pocken weern al so tofręden,</l>
            <l>Fungn mähli wedder an to ręden,</l>
            <l>De Hadbar stunn un keek vun Feern,</l>
            <l>As wull he Swimm' un Fischen lehrn,</l>
            <l>De Blickensläger funn dat fuchdi,</l>
            <l>De barbeent Schosters funn' dat luchdi,</l>
            <l>Un stunn' bedenkli all ant Öwer,</l>
            <l>Un dachten all: wa kumt man rœwer?</l>
            <l>De Hieren na de Hęk un Bars,</l>
            <l>De Dare mit sin natten M –,</l>
            <l>De Hieren lungri na en Fischtog,</l>
            <l>De Dare hungri achtert Dischdok</l>
            <l>Bi Kind un Kük un Kaffekann,</l>
            <l>Un dröge Sünndagswäsche an.</l>
          </lg>
          <lg rhyme="unknown" type="stanza">
            <l>Dat Water hett sin egen Tücken,</l>
            <l>Un Moor un Gröben hebbt ęr Nücken;</l>
            <l>Das jüs, as Winters Garn to winn':</l>
            <l>Wa's mœgli! gar keen Enn' to finn!</l>
            <l>Un nich en Stęgelsch, nich en Stegg!</l>
            <l>Wa kamt de Fielers hier torech?</l>
            <l>De lopt je na de Heid in Düstern,</l>
            <l>Un weern der noch mit Botter güstern!</l>
          </lg>
          <lg rhyme="unknown" type="stanza">
            <l>Speckschoster seggt: Wi mœt dat wagen!</l>
            <l>Jan Reuter! gif den Kluwerstaken!</l>
          </lg>
          <lg rhyme="unknown" type="stanza">
            <l>He treckt vunt Ledder, spütt in Hann',</l>
            <l>Un fat den Stock, un sett em an,</l>
            <l>Un nimt en Fahrt, un deit en Zug –</l>
            <l>Un swęvt witbeentig inne Luch!</l>
          </lg>
          <lg rhyme="unknown" type="stanza">
            <l>Hol lik de Tung! hol stif de Ohrn!</l>
            <l>Steil steit de Kluwer as en Thorn!</l>
            <l>Jüs pillik as en Ständerbalken:</l>
            <l>Speckschoster hangt as an en Galgen,</l>
            <l>Un tallföt, as en ophungn Kater,</l>
            <l>Un kikt unglückli dal na't Water.</l>
          </lg>
          <lg rhyme="unknown" type="stanza">
            <l>De Schosters schrigt: Nu hol di baben</l>
            <l>Kanngießer: Och, er fällt in Graben!</l>
          </lg>
          <lg rhyme="unknown" type="stanza">
            <l>Dat dę he ok. – Speckschoster swunk,</l>
            <l>De Kluwer glee to Sit un sunk –</l>
          </lg>
          <lg rhyme="unknown" type="stanza">
            <l>Dat Waterpedden geit in Winter,</l>
            <l>Jehanni is dat etwas dünner –</l>
            <l>Een, twee, dree Schritt – De Schoh lopt œwer!</l>
            <l>De Büx is vull – He kumt ni rœwer!</l>
            <l>De Kopp is weg! – Dat gung noch gut:</l>
            <l>He kruppt op de Sit wedder rut!</l>
          </lg>
          <lg rhyme="unknown" type="stanza">
            <l>Dat weern denn Twee! Wa nu de Annern?</l>
            <l>De fangt verdreetli an to wannern.</l>
          </lg>
          <lg rhyme="unknown" type="stanza">
            <l>De Ossen dachten: Wats der los?</l>
            <l>De Schosters sünd wul nich bi Trost!</l>
            <l>Un keemn nieschiri langs de Wischen,</l>
            <l>As wulln se mit na Fiel to fischen,</l>
            <l>De Steert to höch, de Kopp vœrut:</l>
            <l>Se neemn sik fast vernünfti ut.</l>
          </lg>
          <lg rhyme="unknown" type="stanza">
            <l>De Schosters stunn' un sunn' ant Öwer,</l>
            <l>Un dachten all: Wa kamt wi rœwer?</l>
          </lg>
          <lg rhyme="unknown" type="stanza">
            <l>So neeg bi Fiel – man hör se karnn –</l>
            <l>As Ossen vœr de Gröv to harrn,</l>
            <l>As Ossen anne Barg to nœlen, –</l>
            <l>Un hörn gündsit de Kaffemœlen,</l>
            <l>Un sehn de Dik mit all de Fisch in,</l>
            <l>Un sehn de Hüs' mit deckte Dischen:</l>
            <l>Jüs blot en Tweernsdrath vœr en Pannkok?</l>
            <l>Dat makt de Schosters redi unklok,</l>
            <l>Dat makt je'n Moltmœlsossen hittli!</l>
            <l>Dat makt en Schoster gänzli nüttli!</l>
          </lg>
          <lg rhyme="unknown" type="stanza">
            <l>Se stat as quesi Schap vœrn Heck:</l>
            <l>En paar sünd dœr, Gott weet wasück,</l>
            <l>De Annern lopt de Kopp in Tun</l>
            <l>Un een mank anner as en Klun.</l>
          </lg>
          <lg rhyme="unknown" type="stanza">
            <l>Denn hier weer Rath un Anslag dür,</l>
            <l>As bi de Köh mit lopen Für.</l>
            <l>Schüllt wi hendœr op Lębn un Dod, Fründ?</l>
            <l>»denk an din Kinner, de ni grot sünd!«</l>
            <l>Swimm' oder sinken? »Dats je gräßli!«</l>
            <l>Doch weert ni deep nog, dat weer häßli!</l>
            <l>Man kunn dat blot vun babn nich sehn;</l>
            <l>An Hemd uttrecken dach nich Een.</l>
          </lg>
          <lg rhyme="unknown" type="stanza">
            <l>Wenn so de Kopp vunt Denken swar is,</l>
            <l>En Dripp Verstand an jede Haar is:</l>
            <l>Man kunn wul as an Sotswang wanken,</l>
            <l>Koppheisterschęten vœr Gedanken –</l>
            <l>So hett man as en Steen ann Slaggbom,</l>
            <l>So hett man as de Tung inn Waggbom,</l>
            <l>Jüs as en Paßbom an de Mœl,</l>
            <l>Sin Magen ünner an sin Seel.</l>
            <l>Un wenn de Kopp to swindli stiggt:</l>
            <l>De Magen hollt dat Glikgewicht,</l>
            <l>Un ström dat Denken redi armdick:</l>
            <l>De Magen is en sękern Parmtik;</l>
            <l>De lett de Seelenklock ni utneihn,</l>
            <l>Un de Gedankenstrom ni rutspeihn,</l>
            <l>De is, löppt de Vernunft mal dennsch,</l>
            <l>Stangtom un Halter vœr de Mensch.</l>
          </lg>
          <lg rhyme="unknown" type="stanza">
            <l>De Twee op Gündsit wuschen Hemder,</l>
            <l>As fröher ędle Königskinder,</l>
            <l>Un schin' se vullens nich so hell</l>
            <l>As Elfenbeen vun Hut un Fell:</l>
            <l>De Blickensläger weer doch zart,</l>
            <l>Man blot de Hann' fulln ut de Art,</l>
            <l>As drog he Hannschen bet ann Ellbagn,</l>
            <l>Ok harr de Kopp en swartli Kęhlkragn.</l>
            <l>Speckschoster awer mak sik leidi</l>
            <l>As en Senater vun Taheiti.</l>
            <l>Doch – as se weern, so dęn se blenkern,</l>
            <l>Un seeten mit de Been to slenkern.</l>
          </lg>
          <lg rhyme="unknown" type="stanza">
            <l>Do seggt de Klempner: Harr 'k en Hanndok!</l>
            <l>De Schoster: Oder ok en Pannkok!</l>
            <l>Pannkok!! erscholl es durch die Weite,</l>
            <l>»pechvögel! kommt an meine Seite!«</l>
            <l>So reep de Kannegießer lockend,</l>
            <l>Un süh! dat Birßen keem int Stocken,</l>
            <l>Un süh! de Magen keem int Zucken:</l>
            <l>De Schosters awer all in Hucken</l>
            <l>As Sniders un de Türksche Divan,</l>
            <l>Un heeln ęr hungerige Lif an,</l>
            <l>Int gröne Gras ant smucke Öwer,</l>
            <l>Rund um den plitschen Kannenstöwer.</l>
            <l>De twee Gündsiters kregn ęr Deel</l>
            <l>Hinœwer an den Kluwerstœl.</l>
          </lg>
          <lg rhyme="unknown" type="stanza">
            <l>De Minsch ward banni quält op Eern,</l>
            <l>Mutt banni sweten, sik to nährn,</l>
            <l>Mutt klei'n un seihn un ei'n un meihn,</l>
            <l>Ehr he wat kriggt, sik mal to frei'n,</l>
            <l>Un hett he't endli rund in Pannkok,</l>
            <l>So seggt de Magen kum mal: Dank ok,</l>
            <l>So is de Hunger rein so hitt,</l>
            <l>Man kunn wul rinfalln inne Grütt:</l>
            <l>De Haar umt Hart rum wüllt Een sengn,</l>
            <l>De Funkens ut de Kusen springn,</l>
            <l>Un Arms un Mund un Tung un Backen</l>
            <l>Hebbt hild, man wedder wegtopacken,</l>
            <l>Man dœrtobringn an Sünndagmorgen,</l>
            <l>Wat Węken kost an Sweet un Sorgen.</l>
          </lg>
          <lg rhyme="unknown" type="stanza">
            <l>Man kunnt ni ansehn, ahn to schruweln,</l>
            <l>Man kunnt ni ansehn, ahn to gruweln:</l>
            <l>Wa ok dat Gröttste rasch vergeit,</l>
            <l>Wat Mög un Tid erschaffen deit.</l>
          </lg>
          <lg rhyme="unknown" type="stanza">
            <l>Wa langsam treckt de Plog de Spor!</l>
            <l>Wa langsam leggt sik For an For!</l>
            <l>De Jung sitt op de Pęr un slöppt ni,</l>
            <l>De Knecht geit achteran un röppt: hü!</l>
            <l>Un geit un geit un hollt den Plogsteert;</l>
            <l>Un anne Wall dar liggt de Krogweerth,</l>
            <l>Un süht se na, un smökt un smökt,</l>
            <l>Un süht, wa swar de Pagen treckt,</l>
            <l>Een vœr de anner, Schritt vœr Schritt,</l>
            <l>Sin Knecht, sin Jung, sin Ogen mit:</l>
            <l>He hört man kum de Rœder janken,</l>
            <l>Un achteran treckt sin Gedanken,</l>
            <l>Bet gündsit günnert an de Vœrwenn,</l>
            <l>Dar süht he ruhi sik de Pęr wenn',</l>
            <l>Un mähli rüggwarts kumt de Tog,</l>
            <l>Sin Pęr, sin Jung, sin Knecht, sin Plog,</l>
            <l>All liklankut as an en Snor:</l>
            <l>So leggt sik langsam For an For.</l>
          </lg>
          <lg rhyme="unknown" type="stanza">
            <l>Wat vœrn Geduldssack is son Bur!</l>
            <l>Wa hett he't sur! wa hett he't sur!</l>
            <l>Denn nu dat Seiden antosehn!</l>
            <l>Un denn vœrt Opkam nich to będn!</l>
            <l>Un denn in Winter in den Snee</l>
            <l>Nix don to künn', as »Dree-Blatt-dree«, –</l>
            <l>Un Vœrjahrs wedder losstudeern</l>
            <l>Ant Smöken un Gras-wassen-hörn:</l>
            <l>Nę! nę! de Weg is lang to fahrn</l>
            <l>Bet tokum Harst de Wetenaarn!</l>
            <l>Un denn noch reisen to verkopen,</l>
            <l>Un Geld to telln bi ganze Hupen –</l>
          </lg>
          <lg rhyme="unknown" type="stanza">
            <l>Wat kost dat Mög an Kopp un Rügg,</l>
            <l>Ehr mal de Möller Weten krigg!</l>
            <l>Denn wedder stöben, mahlen, sichen,</l>
            <l>Utwęgen, kopen un anrichen –</l>
            <l>Bet man dat endli smort un braden</l>
            <l>Ton Korf rutkriggt as fetten Fladen!</l>
          </lg>
          <lg rhyme="unknown" type="stanza">
            <l>Fett weern se węn! as brate Rippen!</l>
            <l>Kanngießer slick sik noch de Lippen.</l>
            <l>Brun weern se węn un kross ann Rand!</l>
            <l>De Klempner harr no'n Stück in Hand,</l>
            <l>– He kreeg ni oft vun disse Gadung, –</l>
            <l>Dat weer dat letzte vun de Ladung.</l>
          </lg>
          <lg rhyme="unknown" type="stanza">
            <l>As ik al seggt heff: Een kunn schruweln!</l>
            <l>Un alle seten ok to gruweln</l>
            <l>Int gröne Gras ant bunte Öwer,</l>
            <l>Rund um den plitschen Kannenstöwer,</l>
            <l>Un dachten an Vergänglichkeit</l>
            <l>Un den gewaltgen Zahn der Zeit,</l>
            <l>Un harrn wul ungefehr beleggt,</l>
            <l>Wat ik jüm ębn hochdütsch segg.</l>
          </lg>
          <lg rhyme="unknown" type="stanza">
            <l>Se seten rund herum den Teller,</l>
            <l>Un de Gedanken warn wat heller,</l>
            <l>Speckschoster awer op Gündsit</l>
            <l>Den warn toeerst de Bręgen wit.</l>
          </lg>
          <lg rhyme="unknown" type="stanza">
            <l>De vulle Magen keem int Wirken,</l>
            <l>Dat kole Bad dę ok sin Stärken,</l>
            <l>He seggt, un steit mit eenmal op:</l>
            <l>Lüd! wi hebbt Blinndök vœr den Kopp!</l>
            <l>Wi sünd je dümmer as en Rött!</l>
            <l>Ik ga na Fiel un hal en Brett!</l>
          </lg>
          <lg rhyme="unknown" type="stanza">
            <l>Speckschoster wenn' dat Angesich,</l>
            <l>Speckschoster dreih den breden Rügg,</l>
            <l>He wenn' den Puckel dick un fett,</l>
            <l>Un gung na Fiel un hal en Brett.</l>
            <l>De Annern seten noch to töbn,</l>
            <l>As he krummpuckli wedder keem,</l>
            <l>Un segen as na'n Wunderthier:</l>
            <l>Warum </l>
            <l>Un gungn herœwer Een bi Een,</l>
            <l>Toletzt Jan Reuter mit dat Been,</l>
            <l>Un swegen still un gungn na Fiel,</l>
            <l>Un keemn bet an dat holten Siel.</l>
          </lg>
          <lg rhyme="unknown" type="stanza">
            <l>Dar leeg de Dik int gröne Reth,</l>
            <l>Dar leeg he smuck int Sünndagskleed,</l>
            <l>Dar leeg he hell int gröne Gras</l>
            <l>Un blenker as en Spegelglas,</l>
            <l>So frisch un klar, so still un blau,</l>
            <l>As Abendluch, as Morgendau. –</l>
          </lg>
          <lg rhyme="unknown" type="stanza">
            <l>Sitt still, du arme Pock int Rohr!</l>
            <l>Sitt still, un sing din Sünndagschor!</l>
            <l>Vundag' is allens Ruh un Fręd,</l>
            <l>De Hadbar steit un drömt int Reth,</l>
            <l>He hett sin rodsten Stęweln an,</l>
            <l>He hett sin blanksten Feddern an,</l>
            <l>He steit opt eene Been un hört,</l>
            <l>Wa't rund umt Water singt un röhrt,</l>
            <l>Un wa de Krutschen lusti bad,</l>
            <l>Un wa de Hęk int Blaue stat,</l>
            <l>Un wa de Aant gedülli bröd,</l>
            <l>Un op de Spitzmus bi sin Föt.</l>
          </lg>
          <lg rhyme="unknown" type="stanza">
            <l>Vundag' is allens Fręd un Rau,</l>
            <l>De Lurken singt int Himmelsblau,</l>
            <l>De Müggen spęlt as Sülwerstuff,</l>
            <l>De Swölken sęgelt dœr de Luf,</l>
            <l>Un swęvt un seilt ant Öwer lank,</l>
            <l>Un dippt in Dik so spegelblank.</l>
          </lg>
          <lg rhyme="unknown" type="stanza">
            <l>Dar kamt se hęr! en ganze Reeg,</l>
            <l>Dar jagt se hin! un snackt vergnögt,</l>
            <l>Bet na de lüttje Fischerhütt,</l>
            <l>Wo Nest an Nest ann Balken sitt,</l>
            <l>Wo hoch de anner Hadbar steit</l>
            <l>Un blau de Rock na'n Hęben geit.</l>
          </lg>
          <lg rhyme="unknown" type="stanza">
            <l>– Harr een den Kukuk dat verdacht,</l>
            <l>Dat he de annern reep un lach?</l>
            <l>Un alle Plogsteertn achteran:</l>
            <l>Kukuk! kumm Kiwitt! kik mal an! –</l>
          </lg>
          <lg rhyme="unknown" type="stanza">
            <l>Uns Fischervolk war still un seeg,</l>
            <l>War rein verstummt, un still, un sweeg,</l>
            <l>Un setten sik ant Öwer hin</l>
            <l>Hell in de schöne Sünndagssünn,</l>
            <l>Un keemn int Snacken un Vertelln</l>
            <l>Vunt Wanderlęben as Geselln,</l>
            <l>Un wat se sehn un wat se dan,</l>
            <l>Un wa se wit un wider gan</l>
            <l>Mit Ranzen op un Stock in Hand</l>
            <l>Int grote dütsche Vaterland.</l>
          </lg>
          <lg rhyme="unknown" type="stanza">
            <l>Dat ole Hart keem rein in Swunk,</l>
            <l>De ole Bursch war wedder junk,</l>
            <l>Vergeet hier in de frische Luf</l>
            <l>Sin lütt bedröfte Arbeitsstuv.</l>
          </lg>
          <lg rhyme="unknown" type="stanza">
            <l>Ja, weer de Sünn ni deper sackt,</l>
            <l>Se harrn wul bet Sünnabend snackt,</l>
            <l>Un Nath un Draht un Blick un Pick</l>
            <l>Vergęten an de Fieler Dik.</l>
          </lg>
          <lg rhyme="unknown" type="stanza">
            <l>Do seggt Kanngießer: Lieben Leut,</l>
            <l>Mich schwant, es wär wohl Zeit für heut!</l>
          </lg>
          <lg rhyme="unknown" type="stanza">
            <l>Dat wirk! Denn Alle düch intwischen,</l>
            <l>Dat war nagrad mal Tid to fischen. –</l>
          </lg>
          <lg rhyme="unknown" type="stanza">
            <l>Wenn ole Pagen recht verdaut hebbt,</l>
            <l>Wenn satte Köhbeest edderkaut hebbt,</l>
            <l>So is dat nüdli antosehn,</l>
            <l>Wa se allmähli kamt to Been.</l>
            <l>Eerst stęhnt een Enn' un richt de Steert op,</l>
            <l>Denn kummt de Achterenn' vunt Deert op,</l>
            <l>Denn stęhnt de anner Enn' un streckt sik,</l>
            <l>Denn steit dat ganze Beest un reckt sik;</l>
            <l>Doch sünd de Pagen meistens spattlahm,</l>
            <l>Un künnt toeerst ni rech to Patt kam,</l>
            <l>Un humpelt rum un pett en Tweetritt:</l>
            <l>As wenn en Klempner dat Lifweh ritt,</l>
            <l>Un krümmt sik as en Worm int Sandlock,</l>
            <l>Denn leider! eet he to vęl Pannkok!</l>
            <l>De knipt em as en bös Gewęten,</l>
            <l>De sett em as Kolik int Sweten,</l>
            <l>De krupt as smölten Bli int Lif lank,</l>
            <l>De zwickt em as en isern Kniptang,</l>
            <l>De drückt em an de korten Rippen.</l>
            <l>Jan Reuter! hest du noch en Drippen?</l>
            <l>So krig de blickern Flasch vun Knop,</l>
            <l>Un schrap den letzten Rest tohop,</l>
            <l>Denn schall dat sik wul bald verdeelen,</l>
            <l>Wi Annern mœt pattu ni nœlen!</l>
          </lg>
          <lg rhyme="unknown" type="stanza">
            <l>De Schosters seht ni oft na'n Hęben,</l>
            <l>Steernkiken is ni Noth tum Lęben.</l>
            <l>Wi hebbt keen Wüst' as Dubenheid,</l>
            <l>Un dat is Holmer Ossenweid,</l>
            <l>Un keen Kameel as Sęgenbück,</l>
            <l>Un makt keen Reis' as hier nan Dik;</l>
            <l>Wi brukt keen Klock as unse Mag',</l>
            <l>Un de geit sęker Dag vœr Dag.</l>
            <l>Wer hett wat mit de Sünn to don?</l>
            <l>De schint, un mag se ünnergan.</l>
            <l>Doch weer't vundag' en anner Sak,</l>
            <l>De Schosters dachten: Wats de Klock?</l>
            <l>Se söchden na de Sünn int Norn</l>
            <l>Un keken na de Heider Thorn,</l>
            <l>Un söchden rund umhęr de Sünn,</l>
            <l>Un kunn ęr rund herum ni finn'.</l>
            <l>Do seggt der Een: Ik löv, dar sitt he!</l>
            <l>Wi krigt am Enn' noch en Gewitter!</l>
          </lg>
          <lg rhyme="unknown" type="stanza">
            <l>Ja, weern dat blinne Möllers węn,</l>
            <l>De harrn dat mit de Nœsen sehn!</l>
            <l>Doch Schosters sünd ni licht to schrecken:</l>
            <l>De meenn, dat war sik noch vertrecken.</l>
            <l>Dat dün int Westen as en Bank</l>
            <l>Vun Prükenköpp, bet Möldorp lank,</l>
            <l>De ganze Luch weer swul un bruddi,</l>
            <l>De Hadbar stunn bedrückt un dutti,</l>
            <l>De Swölken sęgeln dicht ant Reth,</l>
            <l>De Pocken sungn ęr ludste Leed,</l>
            <l>De Lurken seten still to dröm,</l>
            <l>De Im de ilen ut de Blöm</l>
            <l>Un summ' un jagen na de Feern,</l>
            <l>Un alle Mœlen stunn' in Scheern.</l>
            <l>De Schosters hebbt kalfleddern Seeln,</l>
            <l>De meenn, dat war sik noch verdeeln!</l>
            <l>De lövt ni an en Dunnerwedder,</l>
            <l>Bet op de Borten danzt de Teller,</l>
            <l>De lövt ni, dat dat Ręgen gift,</l>
            <l>As bet se't ut de Stęweln drift.</l>
          </lg>
          <lg rhyme="unknown" type="stanza">
            <l>De Klempner blev int Gras to wrangeln,</l>
            <l>Jan Reuter sett sik dal to angeln,</l>
            <l>Dat holten Been wis' inne Höch,</l>
            <l>Noch högerop de Angelschech.</l>
            <l>De Annern gungn mit Nett un Staken</l>
            <l>To Water an, en Tog to maken,</l>
            <l>Vœrut de Dicke, opgekrämpt,</l>
            <l>Vun nerrn de Büx un babn dat Hemd,</l>
            <l>Rüggwarts – un trock mit beide Hann',</l>
            <l>De Annern palschen achteran;</l>
            <l>Man blot de plitsche Kannenstöwer</l>
            <l>Blev inne Schoh un an dat Öwer.</l>
            <l>He seeg na't Werk un harr dat Ręden,</l>
            <l>Ob se dat »richtig machen thäten«.</l>
            <l>De Pocken keken insgesamp to</l>
            <l>Un dachten: dat is also'n Dampboot!</l>
            <l>De Schosters trocken krumm un stumm</l>
            <l>All um dat Nett umt Öwer rum.</l>
            <l>Se trocken rut, se smeten rin,</l>
            <l>Doch weern der nix as Pocken in;</l>
            <l>Se slępen fort, se trocken op:</l>
            <l>Nix as Dreckvageln, Kopp an Kopp!</l>
            <l>Se trocken wit un wider hen,</l>
            <l>Jan Reuter kunn se kum mehr kenn',</l>
            <l>He hör man blot den Kannenstöwer</l>
            <l>Op hochdütsch ręden hoch vunt Öwer,</l>
            <l>He hör dat swack un swacker summ',</l>
            <l>Am Ende war dat gänzli stumm.</l>
            <l>Do dücht em meist, dat drœhn un dus'</l>
            <l>As wenn de Floth vun widen sus'.</l>
            <l>He keek sik rund: dat drœhn un zitter –</l>
            <l>Min Seel! dat ward en swar Gewitter!</l>
            <l>De Klempner war sin Lifweh los</l>
            <l>Un säh: Jehann, wi mœt to Hus!</l>
            <l>Jan Reuter keek ann Hęben lank:</l>
            <l>Dar klöv en Blitz de swarte Bank!</l>
            <l>Jan Reuter neem sin Angelroth,</l>
            <l>Jan Reuter neem sin holten Fot,</l>
            <l>Sin Pip, sin Korf, sin blickern Flasch:</l>
            <l>Dar keem de Dunner, dat dat gnasch!</l>
            <l>Dar keem de Dunner, dat dat bęwer!</l>
            <l>Dar keemn de Schosters all ant Öwer.</l>
            <l>Se lepen barbeent – sünner Schotfelln</l>
            <l>Un söchden na ęr Körv un Brotstelln.</l>
          </lg>
          <lg rhyme="unknown" type="stanza">
            <l>Se harrn nix fungn, as mal ann Grund</l>
            <l>De Fischer sin verdrunken Hund.</l>
            <l>Se meenn en Stœr un noch wat gröter:</l>
            <l>Do weert toletzt en doden Köter.</l>
            <l>Wat nu to don? Wat nu vœr Rath?</l>
            <l>Fisch muss man hebbn, un weern se brad!</l>
            <l>Fisch muss man hebbn, ob Bars, ob Hęk,</l>
            <l>Sunst gev't do Hus en natte Węk;</l>
            <l>Sunst weer bi't Frunsvolk nich to duern,</l>
            <l>De al mit Putt un Bratpann luern,</l>
            <l>Un fragden: »Nawersch, itt Se kakte?</l>
            <l>Min Mann mag lewer botterbackte!«</l>
            <l>Se stunn' un kratzen Kopp un Ohrn:</l>
            <l>Keen Fisch – un dar de Heider Thorn!</l>
            <l>Se stunn' un kratzen vœr un achter:</l>
            <l>Keen Braden – as een vun de Slachter!</l>
            <l>Do seggt de Dicke rein in Andach:</l>
            <l>Lothgeter! nu gif </l>
            <l>Do seggt Kanngießer: Anderst nischt?</l>
            <l>Mir gehn ins Haus und kaufen Fisch!</l>
          </lg>
          <lg rhyme="unknown" type="stanza">
            <l>Dat lös' de Knütt! Se warn so froh,</l>
            <l>As war se't schenkt, un Geld darto!</l>
            <l>Se harrn in Drav ęr Körv to fat,</l>
            <l>Se störmn de lüttje Fischerkath,</l>
            <l>Se koffen Hęk un Bars un Aal,</l>
            <l>Se koffen Krutschen alltomal,</l>
            <l>Se neemn ęr Reitschop oppen Rügg,</l>
            <l>De Ręgen klatsch se int Gesich,</l>
            <l>Se neemn ęr Stęweln inne Hand,</l>
            <l>Se wannern œwert natte Land,</l>
            <l>Se wannern fort bi Blitz un Ręgen,</l>
            <l>Dœr Murt un Moor un Gröv un Stęgen;</l>
            <l>Keen Graff so breet, keen Wisch so mœr,</l>
            <l>Se keemn hinœwer oder dœr;</l>
            <l>De Murt leep in un ut de Taschen:</l>
            <l>De Ręgen deen, dat wegtowaschen,</l>
            <l>Un Heet un Sweet un Pick un Slick</l>
            <l>Blev op den Weg na'n Fieler Dik.</l>
          </lg>
          <lg rhyme="unknown" type="stanza">
            <l>Dat heet sik mal de Lenken thęern,</l>
            <l>Dat heet sik mal de Lęden smęern,</l>
            <l>Dat heet sik mal de Glieder öln</l>
            <l>Un Ünnerlif un Bossen köhln!</l>
          </lg>
          <lg rhyme="unknown" type="stanza">
            <l>Se keemn – dœrnatt bet op de Felln –</l>
            <l>To Hus; doch kunn' se wat vertelln,</l>
            <l>Un snacken fröhli achtern Disch noch</l>
            <l>Na Jahren vun de Fieler Fischtog.</l>
          </lg>
        </lg>
      </div>
    </body>
  </text>
</TEI>
