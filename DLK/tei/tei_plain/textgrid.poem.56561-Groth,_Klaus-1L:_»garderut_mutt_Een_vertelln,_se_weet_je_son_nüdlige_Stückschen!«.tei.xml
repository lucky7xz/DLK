<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title type="main">1L: »garderut mutt Een vertelln, se weet je son nüdlige Stückschen!«</title>
        <author>
          <persName>
            <surname>Groth</surname>
            <forename>Klaus</forename>
          </persName>
        </author>
        <editor>
          <persName>
            <surname>Haider</surname>
            <forename>Thomas Nikolaus</forename>
          </persName>
          <orgName>University of Göttingen/Max Planck Institute for Empirical Aesthetics, Frankfurt am Main</orgName>
          <email>mail@thomashaider.net</email>
        </editor>
      </titleStmt>
      <editionStmt>
        <edition>
          <name>Deutsches Lyrik Korpus Edition (DLK) v6</name>
          <date>9-11-2022</date>
        </edition>
      </editionStmt>
      <extent>
        <measure type="stanzas">102</measure>
        <measure type="verses">800</measure>
        <measure type="verses_per_stanza">1-7 2-4 3-3 4-6 5-2 6-6 7-13 8-3 9-2 10-7 11-5 12-5 13-4 14-10 15-17 16-4 17-4 18-6 19-7 20-13 21-4 22-7 23-22 24-16 25-8 26-17 27-3 28-7 29-10 30-6 31-2 32-3 33-4 34-4 35-4 36-2 37-5 38-9 39-5 40-8 41-9 42-14 43-10 44-2 45-9 46-21 47-18 48-15 49-14 50-4 51-10 52-7 53-4 54-3 55-6 56-2 57-6 58-13 59-3 60-2 61-7 62-5 63-5 64-4 65-10 66-17 67-4 68-4 69-6 70-7 71-13 72-4 73-7 74-22 75-16 76-8 77-17 78-3 79-7 80-10 81-6 82-2 83-3 84-4 85-4 86-4 87-2 88-5 89-9 90-5 91-8 92-9 93-14 94-10 95-2 96-9 97-21 98-18 99-15 100-14 101-4 102-10</measure>
        <measure type="syllables">12714</measure>
        <measure type="tokens">9752</measure>
        <measure type="characters">49030</measure>
      </extent>
      <publicationStmt>
        <publisher>
          <name/>
        </publisher>
        <pubPlace/>
        <date type="publication">1859</date>
      </publicationStmt>
      <sourceDesc>
        <p corresp="N.A."></p>
      </sourceDesc>
    </fileDesc>
    <profileDesc>
      <textClass>
        <classCode scheme="literary_period">N.A.</classCode>
        <classCode scheme="text_genre">verse</classCode>
      </textClass>
    </profileDesc>
  </teiHeader>
  <text>
    <body>
      <div n="1">
        <lg type="poem">
          <head>1L: »garderut mutt Een vertelln, se weet je son nüdlige Stückschen!«</head>
          <lg rhyme="unknown" type="stanza">
            <l>»garderut mutt Een vertelln, se weet je son nüdlige Stückschen!«</l>
            <l>Seggt Anngreten un smustert un pult inne Lamp mit den Knüttwir,</l>
            <l>Schult dat Gesich mit de Hand un kikt na de Eck achtern Kachlabnd.</l>
            <l>»das ni umsunst, dat ik kam! Vunabnd is en Wedder dat dull is!</l>
            <l>Harr Jehann Paul mi ni holn, bi de Farwer sin Eck weer ik wegweiht;</l>
            <l>Awer ik weet ni wa't kumt, is de Kœk rein, mutt ik nan Klingbarg!«</l>
            <l>Seggt se un glupt na de Bank, wo Paul sitt so stramm as en Halsbinn'.</l>
          </lg>
          <lg rhyme="unknown" type="stanza">
            <l>Paul weer de Bruer sin Sœn, un Greten ęr Vader weer Węwer,</l>
            <l>Un se węv em en Kęd, noch finer as Harstid en Spinnwipp,</l>
            <l>Fein un mit dammasten Inslag, un spol em nu fast, dat en Lust weer;</l>
            <l>Awer bi Garden an Barg dar knütt se de Fisseln tot Fangnett.</l>
          </lg>
          <lg rhyme="unknown" type="stanza">
            <l>Dar weer dat Junkvolk ęr Börs', de Anwass lehr dar dat Smöken.</l>
            <l>Sünndags keem Hans mitte Fleit, denn petten se ok wul en Danz af,</l>
            <l>Un achter Pęrmark in Heid, so öben se hier sik de Leder.</l>
          </lg>
          <lg rhyme="unknown" type="stanza">
            <l>Jüst as Anngreten noch snack, do scholl der ant Finster en Fottritt,</l>
            <l>Denn knarr de Klink un de Dœr, un en Baßstimm tramp sik den Snee af,</l>
            <l>Grappel nan Dreier, tręd in un stunn as en Bom vœr de Stubndœr.</l>
            <l>»hartwi!« – »Gunabend Anngret! Gardrutjen, wat is dat en Sneejagd!</l>
            <l>Dat di! de Döwel swingt Flass un smitt uns dat Schęv umme Ohren.</l>
            <l>Sieh doch! Jan Paulohm dar ok? de Haspel is jümmer bi't Spinnrad!«</l>
          </lg>
          <lg rhyme="unknown" type="stanza">
            <l>»hatti«, fallt Greet em int Wort, »ik będ ębn ol Garden umn Märken,</l>
            <l>Awer se's stumm as en Stock, se hett wul vundag' nicht ęrn Guden.«</l>
          </lg>
          <lg rhyme="unknown" type="stanza">
            <l>»märken?« lacht Hartwi, »man to! man recht en ol Stück ut de Muskist!</l>
            <l>Weet se noch Garden? son Dünjen as dat vun de Diern, de sik dot ween,</l>
            <l>Oder as dat, wo de Kęrl mit blödige Thran noch en Bref schrev!</l>
            <l>Och, dats so röri to hörn, – vœr allen, wenn man daran wackelt,</l>
            <l>Un wenn Anngreten dat Klun söcht un gau ünnerwęgens de Ogn wischt.</l>
            <l>Och, son barmharti Geschicht – es söter as Sucker un Tittmelk!«</l>
          </lg>
          <lg rhyme="unknown" type="stanza">
            <l>Darbi vertrock he den Mund un schür sik de Nœs mit sin Jackslipp.</l>
            <l>Greten smeet snippsch mit den Kopp, un Paul mak en Flip as en Geestrun;</l>
            <l>Awer Gertrude war dull un scholl op den węligen Unchrist:</l>
            <l>Scham di wat, Hartwi, du Sleef! de Spott is de Böse sin Angel!</l>
            <l>Mennig Een stichelt so lang, bet em sülsten de Natel int Hart stickt;</l>
            <l>Fatst du em an, geit he deper, un treckst du em ruter, so blöttst du!</l>
            <l>Lat di noch warschun in Tiden: de Æwermoth kumt vœrn Fallen.</l>
            <l>Weer ni de Püttjer sin Hans? dat weer ok jümmer son Wissnut,</l>
            <l>Rappmuli weer he un spöttsch un jümmer vull Witzen un Faxen:</l>
            <l>Drill he de Dierns bi den Danz, so brü' he de Oln bi de Arbeit;</l>
            <l>Lewer to Mark as to Kark, un sin Globen sin deftigen Knaken.</l>
            <l>»hol di an Tun«, weer sin Wort, »de Himmel is doch nich to recken!«</l>
            <l>Awer nu hollt dat sik wat! nu humpelt he lahm un an Krücken.</l>
          </lg>
          <lg rhyme="unknown" type="stanza">
            <l>Doch du büst ni so slimm, di stękt man mitünner de Fettdun.</l>
            <l>Fasslabnd – dat weer di son Streich – den Snider inn Kohlhof to smiten!</l>
            <l>Harr he de Lęden verrenkt, so war he di knipen inn Zwickmœhl!</l>
          </lg>
          <lg rhyme="unknown" type="stanza">
            <l>So sünd de Jungen, Gottleider! se weet nie vœr Węl, wat se opstellt,</l>
            <l>Un ward wi stuklig un old, so sünd wi tofrędn, wenn wi Ruh hebbt, –</l>
          </lg>
          <lg rhyme="unknown" type="stanza">
            <l>Seggt se, as weer se alleen un snack mit ęr egen Gedanken,</l>
            <l>Mummel un schütt mit den Kopp un nül sik tosam in ęrn Lœhnstohl.</l>
            <l>Ünner den Koppdok seegn 'n paar Spilen vun isgraue Haar rut,</l>
            <l>All de Runzeln warn deper, as jüst dat Licht oppe Back schin</l>
            <l>Un as dat knœkrige Kinn in de knœkrige Hand oppe Bost full.</l>
            <l>Ganz verdeept in sik sülm so huck se in Dutten un gruwel,</l>
            <l>Mummel un schüttel den Kopp un krau sik de Back mitten Finger.</l>
          </lg>
          <lg rhyme="unknown" type="stanza">
            <l>Hartwi sett sik ann Disch, un Greten knütt as en Uhrwark,</l>
            <l>Seeg sik ni op un ni um un hör ni, wat Hartwi ęr topust.</l>
            <l>Garderut kenn' se opt Prick, de leten se ruhi betęmen,</l>
            <l>Harr de ęr Schur œwerstan, so rich se sik op as en Wichel,</l>
            <l>Bögt se sik, brickt se doch nich, un will se sik richen, so knarrt se.</l>
          </lg>
          <lg rhyme="unknown" type="stanza">
            <l>»gœrn weet ni, wat se bedrivt, un jammert denn wenn dat to lat is!</l>
            <l>Eerst stöt se't Glück mit de Föt, un sammelt de Stück denn mit Thranen.</l>
            <l>Awer de Oln ward ni hört!« – un darbi glup se na Hartwi,</l>
            <l>Wa he dar seet as en Eek un bi em Anngret as en Hofros',</l>
            <l>Un ęr oln Ogen warn blank un de runzligen Backen warn glatter.</l>
          </lg>
          <lg rhyme="unknown" type="stanza">
            <l>As ik noch junk weer, so klœn se, un allnagrad rich se sik höger,</l>
            <l>Lepen wi jümmer bi'n Discher un spunn' unse Flass inne Warkstęd.</l>
            <l>Dar harrn wi't Rik denn alleen, wenn de Oln in Dörnsch al to Bett weern.</l>
            <l>Dats nu al menni Dag hęr, al lang vœr de Brand inne Burstrat.</l>
          </lg>
          <lg rhyme="unknown" type="stanza">
            <l>Wo nu de Kaspelvagt wahnt, stunn do en prächtiges Burhus,</l>
            <l>Orndlich en Pump inne Strat un en Blomhof vœrt Finster mit Stackelsch.</l>
            <l>Witt as en Krid weern de Stipers un jede mit Grön oppen Tippel,</l>
            <l>Un oppe Pump weer en Steern un baben an Gęwel en Inschrift,</l>
            <l>Ok en Kastanje vœr Dœr mit en Bank rum, in Schatten to sitten.</l>
            <l>Keemn wi int Fröjahr ut Feld, so seegn wi den Bom al vun Feerns,</l>
            <l>Dicht besett vunne Blöm, un rund, as in Winter en Sneebarg.</l>
            <l>Gungn wi denn dweer œwern Karkhof un keken bi'n Steen dœr de Porten,</l>
            <l>Seegn wie so sęker as wat – as babn an de Karkwand de Sünnuhr –</l>
            <l>Ünner den Bom oppe Bank ol Mumme alleen mit de Kalkpip.</l>
          </lg>
          <lg rhyme="unknown" type="stanza">
            <l>He harr uns bannig in Schock, denn plücken wie Blöm in sin Grashof,</l>
            <l>Darmit so stov he herut un smeet na uns Dierns mit de Nachmütz.</l>
            <l>Ik weer noch Kind un weer schu, un hör ik em slurrn op sin Tüffeln,</l>
            <l>Flog ik, as harr ik wat sehn. – Ik seeg em noch jümmer inn Kneebüx,</l>
            <l>Sülwerne Spangn anne Sit un de Strümp as en Dischdęk so sauber.</l>
            <l>He goll vœr rik as en Steen, un weer sęker en schęwigen Gizhals.</l>
            <l>Lüttje Lüd trocken ęrn Hot bet na Eer, wenn he blot anne Mütz tück.</l>
            <l>Bi em keem der keen Minsch, as dann un wann de Persepter.</l>
            <l>Oft snack he lud bi sik sülm un krau mit de Kalkpip int Nackhaar,</l>
            <l>Schov sik de Mütz int Gesich un rev sik de Steern mit de Fingern:</l>
            <l>Ole Lüd plegden to seggn, he rev sik sin Fru int Gewęten.</l>
            <l>De weer vœr Jahren al storben, man meen, vœr Kummer un Hartleed,</l>
            <l>Awer de Armen un Swachen de drogn ęr noch lang int Gedenken.</l>
            <l>Se weer en finere Fru, as sunst sik nan Dörpen herutfinnt,</l>
            <l>Hochdütsch kunn se un all, un lidsam weer se un weekli,</l>
            <l>Rein so bleek as en Lik un swartli vun Haar un vun Ogen.</l>
            <l>Mellersche plegg mi to seggn: se weer as en Mutter Maria.</l>
          </lg>
          <lg rhyme="unknown" type="stanza">
            <l>Wat ęr Familie weer, dat kregen wi nümmer to węten;</l>
            <l>Mumme weer fröher op Scholen un broch ęr mit sik ut Dütschland.</l>
            <l>Æwerflot harr se genog, doch kümmerli gut vun ęr Lęben:</l>
            <l>Welk se doch hin as en Lilg int fette Land sünder Ręgen.</l>
          </lg>
          <lg rhyme="unknown" type="stanza">
            <l>Een lütt Diern leet see na, de weer ęr as ut't Gesich snędn:</l>
            <l>Jüs so düster vun Haar un smętsch un rank as en Pappel,</l>
            <l>Un vun Backen so fin as en Blatt ut en Knuppen vunn Maandros'.</l>
            <l>Mumme nöm ęr Johanna, un wi sän wul Hannchen ut Frankrik.</l>
          </lg>
          <lg rhyme="unknown" type="stanza">
            <l>O! wa weer dat en Diern! wa kunn se lęsen un będen!</l>
            <l>Un wat harr se en Stimm! un wa stunn' ęr de Knoern tum Danzen!</l>
            <l>Awer se harr ok wat kost an all dat Papier un de Böker,</l>
            <l>Un bi Persepter alleen – ik löv, he nöm dat Privatstunn.</l>
            <l>Noch na de Confermatschon, dat weer uns min Dag noch ni vœrkam',</l>
            <l>Gung se des Abends na Schol un drog langs dat Dörp mit ęr Böker.</l>
          </lg>
          <lg rhyme="unknown" type="stanza">
            <l>Schrad gegn de Schol wahn de Discher; de Warkstęd gung na de Strat rut.</l>
            <l>Seten wi dar denn in Schummern, so keken wi rœwer dœrt Finster;</l>
            <l>Denn seet se iwrig un les' un de Psepter lę ęr de Schrift ut,</l>
            <l>Wis' mitte Finger int Bok un gruwel un teken Figuren,</l>
            <l>Fech mit de Arms, stunn op un tippel ęr nös oppe Backen.</l>
            <l>Keek se denn op na de Ol, so weer se doch jüst as en Engel,</l>
            <l>Un de Persepter so blid, as harr he en Narrn in ęr fręten.</l>
          </lg>
          <lg rhyme="unknown" type="stanza">
            <l>Spęln dę se weni as Kind: dat kunn ol Mumme ni liden,</l>
            <l>Utgan – dar gev he nich um, un sin Hus – dar weer uns dat gruli.</l>
            <l>As wi nu opbędn harrn – Johanna weer wücke Jahr jünger –</l>
            <l>Kreegn wi ęr kum mehr to sehn, as nößen des Abnds bi'n Persepter</l>
            <l>Un oppe Strat dann un wann, wenn se hingung oder to Hus leep.</l>
            <l>Vœrjahrs – dat twete darna – se harr Winters vœrhęr inne Kark będn,</l>
            <l>Seetn wi ok Schummern to spinn' – dat weer jüst so luri int Wedder,</l>
            <l>Summer un Winter de scheedn sik, an Hęben hung swar en Gewitter –</l>
            <l>Dats mi noch jüst as vundag' – un all de Finstern weern apen –</l>
            <l>Wi sungn: »Willkommen o sęlger«, dat weer do vœr korten eerst opbrocht, –</l>
            <l>Sieh! dar keek Een int Finster, un jede reep: Hannchen ut Frankrik!</l>
            <l>Alle weern still as en Mus un dat Singn keem op eenmal int Stocken,</l>
            <l>Awer se będ uns mit Eens: wi muchen dat Leed doch to Enn' bringn.</l>
          </lg>
          <lg rhyme="unknown" type="stanza">
            <l>»hannemus! kumm doch mal rin!« reep do de Möller sin Trinken,</l>
            <l>»süh, dat Gewitter kumt op, denn hollt de Persepter keen Lehrstunn;</l>
            <l>Hier sünd wi hartli vergnögt, denn wüllt wi dat Leed ok to Enn' singn.«</l>
            <l>Darmit so leep se hinut un trock ęr an Arm inne Warkstęd.</l>
          </lg>
          <lg rhyme="unknown" type="stanza">
            <l>»na! denn man los!« sä se denn, un sett sik in Eck oppe Snibank;</l>
            <l>Un as wi Anneren sungn, do hör se un wisch sik de Ogen.</l>
            <l>»wats dat en köstliches Leed!« so frei se sik, as wi dat ut harrn.</l>
            <l>»awer nu mutt ik do Stunn, dat Wedder kumt doch ni ton Utbruch,</l>
            <l>Un de Persepter ward bös, wenn son grote Scholjung noch schulnleep.«</l>
            <l>Darmit wünsch se Gunnacht un trippel schreeg œwer de Strat weg,</l>
            <l>Sä ok, wenn't wedder so pass, so keem se en Abend mal wedder.</l>
          </lg>
          <lg rhyme="unknown" type="stanza">
            <l>Mank uns jungn Lüd, de der keem, weer ok de Möller sin Vetter,</l>
            <l>'n Bengel, as weer he di dreiht un smuck, as ut Kokendeeg wültert.</l>
            <l>Börtig weer he ut Möldorp un gung dar Jahren op Scholen,</l>
            <l>Awer sin Moder weer storbn, un nu wull he lehrn op en Thierarzt.</l>
            <l>Bi sin Vetter de Möller dar seeg he na't Plögen un Seiden,</l>
            <l>Un bi de Mękelnborgsch Smid dar öv he sik in op dat Smęden.</l>
            <l>Na un na war he bekannt un keem ok mitünner bi'n Discher –</l>
            <l>Niederträchti un nett, un lehr uns de nüdligsten Leder.</l>
            <l>Jümmer gung he inn Rock mit en goldroth Band umme Mütz rum,</l>
            <l>Eersttid ok mit en Snurrbart, doch harr he den widerhen afnahm'.</l>
            <l>Trinaken much em wul liden, un erumlütt sä se: min Vetter;</l>
            <l>Un wi Æwrigen meen', dat war mit de Tid wul en Brutpaar:</l>
            <l>Trina weer drall un adrett, ęr Vader weer Möller un Krogweerth;</l>
            <l>Gev he em Geld to studeern, so gev he em sęker sin Dochder. –</l>
            <l>Keemn se, so keemn se tosam, un gungn se, so gungn se mitander,</l>
            <l>»trinaken« achter un vœr, mitünner ok »lüttje Cousine«.</l>
            <l>Abends darop as wi spunn', wer wedder keem, weer unse Hannchen,</l>
            <l>Seet inne Eck oppe Bank un hör na uns Pappeln un Lachen,</l>
            <l>Plœter ok sülbn mal Eens mit, un dęd, as wenn se dermank hör –</l>
            <l>Hermann un Trinaken ok, un Trinaken bi ęr to ficheln.</l>
            <l>Bald keem keen Schummern int Land, dat Paar keem tosam achtern Dik um,</l>
            <l>Hanne gung linglangs de Strat – un dropen sik jüst bi den Discher.</l>
          </lg>
          <lg rhyme="unknown" type="stanza">
            <l>Och wat weern dat vœr Abends! wa weern wi fröhli un glückli!</l>
            <l>Alle noch junk un vergnögt, un kennen keen Grillen un Sorgen!</l>
            <l>Jümmer snacken un lachen, as wenn der keen Tall un keen Enn' weer. –</l>
            <l>Hannchen harr allerlei lęs't un sprok mit Hermann ut Böker,</l>
            <l>Un se vertelln sik de Räuber, dat weer en gruliges Schuspel;</l>
            <l>Hannchen harr dat man lęs't un Hermann harr't sehn opt Theater:</l>
            <l>Wa dar een Broder den Broder bedröwt, bet de Een inne Krieg geit,</l>
            <l>Un wat sin Brut to Hus weent, un de Anner mit Listen ęr vœrsnackt,</l>
            <l>Wa he sik schändli verstellt, un sin lifligen Vader inn Thorn smitt,</l>
            <l>Dat he lebenni verhungert, un wa nu de Anner to Hus kumt,</l>
            <l>As Räuwerhauptmann, un wa he em finn' deit, un ruttreckt – sin Ole,</l>
            <l>Un de Bedreger sik dot stickt un darop lebenni na Höll fahrt:</l>
            <l>O! dat weer gruli to hörn, Een kropen de Gręsen den Rügg lank ...</l>
            <l>Wat ik man seggn wull – mitünner so sungn de Beiden en Stückschen,</l>
            <l>Hannchen so fin as en Swölk, un Hermann en Stimm, dat de Stuv klung;</l>
            <l>Alltosam hörn wi denn to, un wunnern sik, wa dat doch mœglich.</l>
          </lg>
          <lg rhyme="unknown" type="stanza">
            <l>Gegen de Aarn hinut muss Trina en Tidlang to Hus blibn.</l>
            <l>Denn ęr Vader weer Möller un de Tid gewöhnli na Heide</l>
            <l>Oder na Möldorp to Mark, un Mittwęks na Marsch op den Handel,</l>
            <l>Ok weer der sunst wat to don, un Een harr genog anne Weerthschop.</l>
            <l>Hermann stell sik doch in, un wi Annern all as gewöhnli.</l>
            <l>Hannchen ęr Mod weer dat al, to Hus mit de Beidn achtern Dik um,</l>
            <l>Un as Trina nu fęhl, spazeerten de Twee der settander,</l>
            <l>Hannchen an Hermann sin Arm, un snacken – as junge Lüd Bruk is.</l>
          </lg>
          <lg rhyme="unknown" type="stanza">
            <l>Mal ins do gungn se ok weg – dat weer oppen Sünndag vœrt Jahrmarkt –</l>
            <l>Och, ik weet't noch so gut! wi snacken des Abends vunt Danzen,</l>
            <l>Wa wi na'n Möller hin wulln, un wanehr un wasück un wadenni,</l>
            <l>Un wi sticheln op Hermann, ob de uns den Block ok wul afneem,</l>
            <l>Durn ok all œwer Hanne, dat se des Abnds ni ut Hus kunn.</l>
            <l>Peter Wilhelm un ik – de später min sęlige Mann weer –</l>
            <l>Seten noch ruhi to snacken – de Twee gungn jümmer wat fröher,</l>
            <l>Dat ol Mumme sik inbild', sin Dochder keem vun Persepter –</l>
            <l>Seten noch ruhi to klœnen – mit eenmal flog di de Dœr op,</l>
            <l>Störtt dar Een rin na de Stuv un lingelank hin oppen Fotborrn,</l>
            <l>Leeg dar un wülter sik rum un schreeg un harr sik vertwifelt.</l>
            <l>Wilhelm reep: »Hermann, wa is di! wat feilt di, wat hett di bedrapen?</l>
            <l>Kumm inne Höch un sta op un segg uns, wat is der vern Unglück?</l>
            <l>Is der Een dot oder krank? Is Trinaken Möllersche dot blębn?«</l>
            <l>Darmit brok dat herut: »Johanna!« un »Hanne! min Hanne!«</l>
            <l>Ween he ni lud as en Kind, un weer doch en Kęrl as en Eekbom,</l>
            <l>Snucker un kunn sik ni faten un wander herum inne Warkstęd.</l>
          </lg>
          <lg rhyme="unknown" type="stanza">
            <l>Wilhelm weer gänzli entzückt – doch ik harr al lang de Gedanken,</l>
            <l>Dach un dich in min Sinn: wenn dat man en glückliches Enn' nimmt!</l>
            <l>Och! nu harrn wi de Noth! un dat Unglück tręd œwern Drüssel!</l>
          </lg>
          <lg rhyme="unknown" type="stanza">
            <l>Allnagrad keem em de Sprak, un he sä uns de ganze Geschichte:</l>
            <l>Hannchen un he weern sik gut, un harrn sik dat lang apenbaert;</l>
            <l>Trinaken wuss der nix af, de harr he geschick achtert Licht föhrt;</l>
            <l>Geld muss sin Vetter em gębn, sunst kunn he op Scholen keen Land sehn,</l>
            <l>Harr he wat lehrt un weer Thierarzt, so dacht he em tru to betalen;</l>
            <l>Awer sin Dochder to nęhm', dat weer em vun Harten ni mœglich.</l>
            <l>Mumme? dat weer ni to denken, as wenn he en Mann weer, de Brot harr. –</l>
          </lg>
          <lg rhyme="unknown" type="stanza">
            <l>Ęben weern se nu beid achtern Dik gan un harrn dat bespraken,</l>
            <l>Gungn bet na Mœl anne Brügg, wo dicht ant Stęgelsch de Bank steit,</l>
            <l>Setten sik dal in Gedanken un bu'n sik en glückliche Tokunft,</l>
            <l>Gänzli vergęten un sęli, un Een mit de Arm um de Anner:</l>
            <l>Mutt dar ni jüst de Böse de Trina na'n Waterbęk rutföhrn,</l>
            <l>Oder en Fikenvertellersch, de Annerlüd Niigkeit todriggt –</l>
            <l>Sęker kunn he't nich seggn, doch hör he in Drom as en Ammer,</l>
            <l>Denn stunn in Maanschin en Schatten, un vœr em – sin Vetter, de Möller:</l>
            <l>Hest du mi, kannst du mi! sieh! un lacht as de Döwel bi'n Schandpahl,</l>
            <l>Fangt an to schantern un schelln un »Kumm mi man nie œwern Drüssel!«</l>
          </lg>
          <lg rhyme="unknown" type="stanza">
            <l>Ruhi hört he em an, as en Sünner dat Heider Constoren;</l>
            <l>Doch as he Hannchen beschimpt, ęr breet vœrt Stęgelsch in Weg tritt,</l>
            <l>As he ęr »Minsch« nömt un »So Een« un Trina ęr Kopp umme Eck schult,</l>
            <l>Stiggt em de Gall inne Bost un löppt em de Lus lank de Lęwer,</l>
            <l>Kriggt den Möller to faten un smitt em koppheister inn Mœlnbęk.</l>
            <l>Hanne schriggt op un darvun, un he löppt in Rasen nan Discher.</l>
          </lg>
          <lg rhyme="unknown" type="stanza">
            <l>Nu weer gude Rath dür! de Möller kunn jüst ni verdrinken,</l>
            <l>Awer de Unglückskinner un all dat Jammern un Hartleed!</l>
          </lg>
          <lg rhyme="unknown" type="stanza">
            <l>Mumme war je katholsch, denn de Möller war je nich swigen!</l>
            <l>Un wi dachten an Hanne ęr unglücksęlige Moder;</l>
            <l>War ęr dat ęben so gan, so leeg se wul bald oppen Karkhof.</l>
          </lg>
          <lg rhyme="unknown" type="stanza">
            <l>Awer de grötste Noth de weer mit den rasenden Hermann!</l>
            <l>Kum mit Vertellen to Enn', so smeet he sik œwer de Snibank,</l>
            <l>Denn sprung he op un leep rum un sä, he wull glik na ol Mumme,</l>
            <l>Warrn kunn nu doch nix ut em, so wull he denn Bös un Gewalt don.</l>
          </lg>
          <lg rhyme="unknown" type="stanza">
            <l>Wilhelm tüsch em un będ em, un ik weck de Discher sin Vader –</l>
            <l>De harr en anslägschen Kopp, harr reis't, weer old un vernünfti –</l>
            <l>Sä em gau de Geschich un vertell em dat, as he sik antrock,</l>
            <l>Będ em vun Himmel to Eer, he schull doch sin Best don, wat mœgli.</l>
          </lg>
          <lg rhyme="unknown" type="stanza">
            <l>Gutharti hör he mi an, doch schüttel he oft mit den Graukopp,</l>
            <l>Gung denn herin na de Warkstęd un söch ok Hermann to trösten.</l>
            <l>»nich to hasti, min Sœn, wull weet, wa Allens sik dreihn kann!«</l>
            <l>Sä he un fat em de Hand un tippel em sach oppe Backen.</l>
          </lg>
          <lg rhyme="unknown" type="stanza">
            <l>Eerstan weer he ok still, doch full he bald wedder int Rasen,</l>
            <l>Slog sik un fluch op sik sülbn un harr sik, as wull he sik umbringn.</l>
          </lg>
          <lg rhyme="unknown" type="stanza">
            <l>Endli keem he to Ruh, un wi menen, nu kunn dat noch gut warrn,</l>
            <l>Dachten gar nich daran, wa vęl dar sunsten noch tohör.</l>
            <l>Bleek as en Lik seet he dar un trock sik de Mütz inne Ogen,</l>
            <l>Stunn denn op un gung rut, wi leten em ruhi betęmen,</l>
            <l>Dachten, he war sik besinn' un seten gedülli to töben.</l>
          </lg>
          <lg rhyme="unknown" type="stanza">
            <l>As wi so lurn un lurn, de Tid wahr länger un länger,</l>
            <l>Hermann keem ni torügg, wi wussen nich, wa dat wul togung,</l>
            <l>Schicken wi Wilhelm herut, dat he na seeg, wo he doch afblev.</l>
            <l>Wilhelm ruter, un seeg, un söch, un nöm em, un reep em –</l>
            <l>Gung noch den Hof langs un pral – de ni antworten dę, dat weer Hermann.</l>
            <l>Weg weer he, weg as verweiht, Gott wuss, wo he stabn oder flagn weer.</l>
            <l>Annern Dags fragden wi rum un söchden in Söd un in Dik na,</l>
            <l>Dachten noch jümmer, he keem, verfeern uns, wenn Abends de Dœr gung,</l>
            <l>Sproken vun nix as vun em – de ni wedderkam' dę, dat weer Hermann.</l>
          </lg>
          <lg rhyme="unknown" type="stanza">
            <l>Eerst weern wi All as verlaten, de Discherwarkstęd as utstorbn.</l>
            <l>Allnagrad keem wi wul wedder, doch wull dat min Dag' ni mehr flaschen.</l>
            <l>Nößen vertell uns en Slachter, de fette Ossen heropbroch,</l>
            <l>He harr in Hamborg Een sehn vun Buart jüst as de Thierarzt –</l>
            <l>So weer he nömt vun de Lüd, – he weer em bi'n Eck ut Gesich kam'.</l>
          </lg>
          <lg rhyme="unknown" type="stanza">
            <l>Hannchen weer ok as verswun'n, un keem mit keen Fot œwern Drüssel.</l>
            <l>Wi harrn en Schrecken un Angst, ol Mumme much ęr wat to neeg don.</l>
            <l>Krüschan de Farwer, de Ol, de nu so krumm un so stif is,</l>
            <l>Weer do en hennigen Jung un flink oppe Veen as en Vagel,</l>
            <l>De muss denn öfter to Węg' un rin in Kastanje to luern.</l>
            <l>Denn vœr de Wahnstuv weern Luken un dicht bi de Pump leeg de Kędnhund.</l>
            <l>Nix weer dœrt Lichtlock to sehn, as Mumme sin Mütz un de Kalkpip,</l>
            <l>Jümmer in Eck op sin Stohl, un Allens so still as en Beenhus.</l>
          </lg>
          <lg rhyme="unknown" type="stanza">
            <l>Mumme sin Knechen un Dierns harrn ęr Stuv rut na'n achtern bi'n Pesel,</l>
            <l>De kunn uns ok nix vertelln, un Een arm Diern muss wul swigen,</l>
            <l>Dat weer en Stukel un dof, witlöfti vun Mumme sin Fründschop,</l>
            <l>Keem ok int Jahr ni to Strat, un eet ęr barmhartige Gnadbrot.</l>
            <l>As ik ęr doch enmal drop bi'n Kopmann, wo Mumme Taback hal,</l>
            <l>Wink ik ęr to mitte Hann' un schreeg inne Ohren: Johanna!!</l>
            <l>Och! wat mak se'n Gesich un keek, as wenn se verblixt weer,</l>
            <l>Neem denn de Eck vunne Schört un wisch sik de Ogen un sä denn:</l>
            <l>»weent jümmer los, jümmer los« – un mit dem so streek se ut Hus rut.</l>
          </lg>
          <lg rhyme="unknown" type="stanza">
            <l>So vergung wul en Jahr, min Wilhelm un ik geben Hochtid,</l>
            <l>Grotvader Discher blev dot un de Möller trock rœwer na't Holsten,</l>
            <l>Allens war anners un still, un bi Mumme dar grön de Kastanje.</l>
            <l>Ik un min Mann weern tofręden un jümmer den Dag lank bi't Arbeidn,</l>
            <l>Sproken ok selten vun Hanne: dat weer uns, as wenn se begravt weer.</l>
            <l>Do mal en Morgen, noch fröh, ik stunn bi de Tassen to waschen,</l>
            <l>Kumt dar de junge Barbeer, de sik hier in Winter eerst sett harr,</l>
            <l>Kumt un lœhnt sik ant Schapp, min Mann weer ok vun sin Kunden,</l>
            <l>Hett sik un deit sik so wichtig, as wenn he den Fręden inn Sack harr,</l>
            <l>Seggt: »Nu weet ik wat Nies: ol Mumme sin Dochder schall'n Mann hemm.«</l>
            <l>Slog mi dat doch oppet Hart, as de Dunner bi helligen Sünnschin!</l>
            <l>Full mi de Tass ut de Hand un entwei, un ik frag em: Wokeen denn?</l>
            <l>Rath enmal, seggt he, un grint, un na Nœlen un Dweren un Quälen</l>
            <l>Keem denn doch endli de Kater tum Sack rut: de Vullmacht sin Steefsœn!</l>
          </lg>
          <lg rhyme="unknown" type="stanza">
            <l>Dat weer keen boshaften Minschen, doch mi weer't en Bengel tum Bręken,</l>
            <l>Drœni un tauli un tœsi un rech as en vulle Verstandskist:</l>
            <l>Gras hör he wassen un Geld kunn he rüken un Allens besiweln;</l>
            <l>Nœswater nöm' wi em jümmer un ok wul Herr Vullmacht sin Handlamm.</l>
            <l>De un Hannchen? – dat weer mi, as kreeg de Prinzessin den Kohharr,</l>
            <l>As uns wul Märkens vertellt – wo de Kohharr sik awer verwandelt.</l>
            <l>Disse seet fast in sin Hut, de war sik gewiss ni mehr pöppen,</l>
            <l>Weer al so drög inne Wickeln, as anner Lüd hoch inne Föffdig.</l>
            <l>Awer de Bengel harr Geld un Utsicht ton wichtige Arfschop;</l>
            <l>Mumme beręken sin Zinsweerth un keek na't Gesich oppe Speetschen.</l>
          </lg>
          <lg rhyme="unknown" type="stanza">
            <l>Doch ik much dichen un denken, un dat dat ni mœgli un mœgli:</l>
            <l>Enige Węken derop, do stunn' se tosamen vœrn Altar. –</l>
          </lg>
          <lg rhyme="unknown" type="stanza">
            <l>Bręken vull weer de Kark; se stegen op Stöhl un op Banken,</l>
            <l>Kopp an Kopp bet na't Chor, un Persepter de spęl oppe Orgel.</l>
            <l>Hanne kunn ik ni sehn vœr all de Minschen un Kinner;</l>
            <l>Awer as se torügg keem un langs den Stig na de Dœr gung,</l>
            <l>Sän de Kinner: Wa witt! un wücke sän: Mutter Maria!</l>
            <l>Och! dat drop mi de Seel, un ik slog de Ogen na baben,</l>
            <l>Süh! un seeg den Persepter, de œwert Geländer herafkeek;</l>
            <l>Och! wa schov he sin Kapp, de ol Mann, un wa bitterli ween he!</l>
            <l>Un as se alle herut weern, do spęl he noch lisen: »Was Gott thut.«</l>
          </lg>
          <lg rhyme="unknown" type="stanza">
            <l>Jahren verlepen un kemen, dat weer inne grulige Kriegstid,</l>
            <l>Nix as vun Krieg un vun Krieg, un von Bonpart un all de he dot slog,</l>
            <l>Eerst ut de Feern un Avisen, un bald darop neger un neger.</l>
            <l>Denn keem de schreckliche Winter vun Veertein un mit em de Russen,</l>
            <l>Nößen de Dütschen un Spanjer, Franzosen un all wat en Nam' harr.</l>
            <l>Nargens en blibende Stęd, un dat Volk as wenn't jümmerlos umtrock.</l>
            <l>Denn keem de Brand inne Burstrat, de't halwe Dörp inne Asche lę;</l>
            <l>Mumme sin Hus brenn ok af, mitsamt de grote Kastanje.</l>
            <l>Mumme weer al begrabn bi den Steen, wo ik sunst dœr de Port keek,</l>
            <l>Un unse Vullmach sin Steeffœn de kreeg to vęl bi dat Redden.</l>
            <l>Kümmerli sük he der hin un leeg ok bald oppen Karkhof.</l>
            <l>Gott heff em sęli darna! op Eern harr he weni Vergnögen!</l>
            <l>Mumme bruk em as Knecht un stött mit em rum as en Tüffel,</l>
            <l>Hannchen much em ni liden un dacht wul noch jümmer an Hermann,</l>
            <l>Kinner harrn se ok nich, de sunst doch de Harten tosamholt;</l>
            <l>Un bi all sin Vernunft un all sin Knausern un Schrapen,</l>
            <l>As de wirrige Tid keem, verlor he sin Kopp un sin Rikdag'.</l>
            <l>Mumme harr nie so vęl, as wi tovœrn uns wul inbilln,</l>
            <l>Arfschop un Allens blev ut, de Lasten stegen un stegen,</l>
            <l>Rüggwarts gung dat un rüggwarts, bet Föhr un Fähr oppen Sand seet:</l>
            <l>Hannchen harr kum noch to lęben, as endli de Burstell verköfft war.</l>
          </lg>
          <lg rhyme="unknown" type="stanza">
            <l>Harstid darop ins en Dag do heet dat, nu keemn der Soldaten,</l>
            <l>'n heel Regiment un so vęl, as wi noch min Lębend ni sehn harrn.</l>
            <l>Ik stunn jüst vœr de Dœr, dat weer en mulleri Wedder,</l>
            <l>Gegen Martini un so, de Kreiden spazeern oppe Straten.</l>
            <l>As ik so stunn un dat hör un jüst nix wichtigs to don harr,</l>
            <l>Neem ik min Knüttüg in Hand un gung hinop na den Karkhof.</l>
            <l>Dar weer do wit hin en Utsich, as Mumme sin Hus noch in Dutt leeg,</l>
            <l>Wit langs de Landstrat hentlank bet baben na't Holt anne Heidbarg.</l>
            <l>Richti! dar weern se to sehn, vun Norwold bet dal na de Depen,</l>
            <l>Jüst as en Kęd sünner Enn', de de Schipper ut Water heruttreckt.</l>
            <l>All, as de vœrsten verswunn' vœr de sottigen Muern un Balken,</l>
            <l>Keemn wedder nie ut Holt, de ęben de Ogen noch recken.</l>
            <l>As ik so keek inne Feern, ob noch nich de letzten to sehn weern,</l>
            <l>Trampeln al Pęr oppe Brügg, wo de Bęk achter Mumme sin Hof leep,</l>
            <l>Un in den Ogenblick drop so keem' ok de Eersten tum Vœrschin</l>
            <l>Twischen de Prester un Mumm', wo de enge Strat na de Weg föhrt,</l>
            <l>Hoch to Pęr un bestaben, mit rode Röck un mit Säweln,</l>
            <l>Reden heran na de Mur un heeln mi to Föten ann Karkhof.</l>
          </lg>
          <lg rhyme="unknown" type="stanza">
            <l>Een dervun smeet sik vunt Pęrd un gev en Annern sin Tœgel,</l>
            <l>Steeg denn herop na de Port, as wull he sik ok mal herumsehn,</l>
            <l>Lik op mi to, denn ik stunn op de Steen dicht achter de Müer.</l>
            <l>He weer en Kęrl as en Esch, mit rode Backen un Snurrbart.</l>
            <l>Langsam tręd he herin un seeg sik um un herummer,</l>
            <l>Westen un Süden un Norn, un harr sik, as weer he verbistert,</l>
            <l>Söch wat un kunn dat ni finn', un wuss doch, wo he't verlarn harr.</l>
            <l>Endli seeg he op mi un de Likensteen, wo ik hendalkeek –</l>
            <l>Mumme sin Fru leeg derünner un sleep ęr sęlige Dodsslap,</l>
            <l>Un ęr Nam stunn derop, doch leeg der nu Steengrus un Schutt rum</l>
            <l>Węgen den gruligen Brand un all dat Fahren un Smiten –</l>
            <l>Tręd heran mi un lęs' mit dütligen Worden: »Johanna ...«</l>
            <l>»mumme ...« dat keem der ni rut, so fulln em de Arms na de Kneden,</l>
            <l>Sunk em de Kopp op de Bost un he mummel: »So ruhe denn sęlig!«</l>
            <l>Denn keek he op na'n Hęben un stunn mi jüst pall vœr de Ogen.</l>
          </lg>
          <lg rhyme="unknown" type="stanza">
            <l>Herr du mein Gott noch mal to! – un weer he ęben lebenni</l>
            <l>Ünner min lębndigen Föt ünnern kolen Likensteen rutkam:</l>
            <l>As ik de Ogen anseeg, so blau, un de brünlige Snurrbart –</l>
            <l>Hermann, de Thierarzt, he weer dat!</l>
            <l>Ik full em to Föten int Steengrus,</l>
            <l>Grappel dat Sand vun de Schrift un wis' em: »geborene Weinberg.«</l>
            <l>»garderut«, reep he un kenn mi, »och Garderut, segg mi doch, lęvt se?«</l>
            <l>Awer wat kunn ik wul seggn, ik ole barmhartige Sünner?</l>
            <l>»stunn ik doch sülbn un snucker un wisch mi de Ogn mitten Platen,</l>
            <l>Fat em ann Arm, as weer'k stumm un trock em in Bistern vun Karkhof,</l>
            <l>Lik œwern Damm dœrn Grasweg, denn achterum dœr bi de Bäcker,</l>
            <l>Dal na de niebuten Hüs', wo Johanna den Summer to Hür wahn,</l>
            <l>Reet em de Stratendœr op un de Stubendœr, een mit enander,</l>
            <l>Un noch en Ogenblick drop, do heeln se sik beid inne Armen.« –</l>
          </lg>
          <lg rhyme="unknown" type="stanza">
            <l>Garden sack wedder tohop un bęwer un sä man noch lisen:</l>
            <l>»bald war de Fręden ok slaten un Allens keem wedder int Ole;</l>
            <l>Hermann weer Regimentsthierarzt, un hal sin Hanne ut Frankrik,</l>
            <l>Fohr mit ęr weg inne Kutsch un lęv mit ęr glückli in Preißen.«</l>
          </lg>
          <lg rhyme="unknown" type="stanza">
            <l>Garderut sweeg un seet still, de Wächter tut ęben to Nęgen.</l>
            <l>Greten harr Thran inne Ogen un wümpel ęr Knüttüg tohopen.</l>
            <l>Hartwi stunn op un wull gan, weer still un deep in Gedanken,</l>
            <l>Awer Jan Paul oppe Bank seet stramm un snurk as en Stallkoh.</l>
            <l>Greten sä: Lat em slapen, du kannst mi je ok wul to Hus bringn?</l>
            <l>Darbi keek se em an, as dęd se em Afbęd vœrn Unrech.</l>
            <l>Hartwi weer still as en Lamm, sä lisen: Gunnacht Mümme Garden! –</l>
            <l>Tręd herut innen Snee un heel Anngreten sin Hand hin.</l>
            <l>Doch bi de Farwer sin Eck dar drück he ęr fast annen Bossen,</l>
            <l>Seggt: Anngret, wullt mi gut węn, so büst du min Anne ut Frankrik.</l>
          </lg>
          <lg rhyme="unknown" type="stanza">
            <l>»garderut mutt Een vertelln, se weet je son nüdlige Stückschen!«</l>
            <l>Seggt Anngreten un smustert un pult inne Lamp mit den Knüttwir,</l>
            <l>Schult dat Gesich mit de Hand un kikt na de Eck achtern Kachlabnd.</l>
            <l>»das ni umsunst, dat ik kam! Vunabnd is en Wedder dat dull is!</l>
            <l>Harr Jehann Paul mi ni holn, bi de Farwer sin Eck weer ik wegweiht;</l>
            <l>Awer ik weet ni wa't kumt, is de Kœk rein, mutt ik nan Klingbarg!«</l>
            <l>Seggt se un glupt na de Bank, wo Paul sitt so stramm as en Halsbinn'.</l>
          </lg>
          <lg rhyme="unknown" type="stanza">
            <l>Paul weer de Bruer sin Sœn, un Greten ęr Vader weer Węwer,</l>
            <l>Un se węv em en Kęd, noch finer as Harstid en Spinnwipp,</l>
            <l>Fein un mit dammasten Inslag, un spol em nu fast, dat en Lust weer;</l>
            <l>Awer bi Garden an Barg dar knütt se de Fisseln tot Fangnett.</l>
          </lg>
          <lg rhyme="unknown" type="stanza">
            <l>Dar weer dat Junkvolk ęr Börs', de Anwass lehr dar dat Smöken.</l>
            <l>Sünndags keem Hans mitte Fleit, denn petten se ok wul en Danz af,</l>
            <l>Un achter Pęrmark in Heid, so öben se hier sik de Leder.</l>
          </lg>
          <lg rhyme="unknown" type="stanza">
            <l>Jüst as Anngreten noch snack, do scholl der ant Finster en Fottritt,</l>
            <l>Denn knarr de Klink un de Dœr, un en Baßstimm tramp sik den Snee af,</l>
            <l>Grappel nan Dreier, tręd in un stunn as en Bom vœr de Stubndœr.</l>
            <l>»hartwi!« – »Gunabend Anngret! Gardrutjen, wat is dat en Sneejagd!</l>
            <l>Dat di! de Döwel swingt Flass un smitt uns dat Schęv umme Ohren.</l>
            <l>Sieh doch! Jan Paulohm dar ok? de Haspel is jümmer bi't Spinnrad!«</l>
          </lg>
          <lg rhyme="unknown" type="stanza">
            <l>»hatti«, fallt Greet em int Wort, »ik będ ębn ol Garden umn Märken,</l>
            <l>Awer se's stumm as en Stock, se hett wul vundag' nicht ęrn Guden.«</l>
          </lg>
          <lg rhyme="unknown" type="stanza">
            <l>»märken?« lacht Hartwi, »man to! man recht en ol Stück ut de Muskist!</l>
            <l>Weet se noch Garden? son Dünjen as dat vun de Diern, de sik dot ween,</l>
            <l>Oder as dat, wo de Kęrl mit blödige Thran noch en Bref schrev!</l>
            <l>Och, dats so röri to hörn, – vœr allen, wenn man daran wackelt,</l>
            <l>Un wenn Anngreten dat Klun söcht un gau ünnerwęgens de Ogn wischt.</l>
            <l>Och, son barmharti Geschicht – es söter as Sucker un Tittmelk!«</l>
          </lg>
          <lg rhyme="unknown" type="stanza">
            <l>Darbi vertrock he den Mund un schür sik de Nœs mit sin Jackslipp.</l>
            <l>Greten smeet snippsch mit den Kopp, un Paul mak en Flip as en Geestrun;</l>
            <l>Awer Gertrude war dull un scholl op den węligen Unchrist:</l>
            <l>Scham di wat, Hartwi, du Sleef! de Spott is de Böse sin Angel!</l>
            <l>Mennig Een stichelt so lang, bet em sülsten de Natel int Hart stickt;</l>
            <l>Fatst du em an, geit he deper, un treckst du em ruter, so blöttst du!</l>
            <l>Lat di noch warschun in Tiden: de Æwermoth kumt vœrn Fallen.</l>
            <l>Weer ni de Püttjer sin Hans? dat weer ok jümmer son Wissnut,</l>
            <l>Rappmuli weer he un spöttsch un jümmer vull Witzen un Faxen:</l>
            <l>Drill he de Dierns bi den Danz, so brü' he de Oln bi de Arbeit;</l>
            <l>Lewer to Mark as to Kark, un sin Globen sin deftigen Knaken.</l>
            <l>»hol di an Tun«, weer sin Wort, »de Himmel is doch nich to recken!«</l>
            <l>Awer nu hollt dat sik wat! nu humpelt he lahm un an Krücken.</l>
          </lg>
          <lg rhyme="unknown" type="stanza">
            <l>Doch du büst ni so slimm, di stękt man mitünner de Fettdun.</l>
            <l>Fasslabnd – dat weer di son Streich – den Snider inn Kohlhof to smiten!</l>
            <l>Harr he de Lęden verrenkt, so war he di knipen inn Zwickmœhl!</l>
          </lg>
          <lg rhyme="unknown" type="stanza">
            <l>So sünd de Jungen, Gottleider! se weet nie vœr Węl, wat se opstellt,</l>
            <l>Un ward wi stuklig un old, so sünd wi tofrędn, wenn wi Ruh hebbt, –</l>
          </lg>
          <lg rhyme="unknown" type="stanza">
            <l>Seggt se, as weer se alleen un snack mit ęr egen Gedanken,</l>
            <l>Mummel un schütt mit den Kopp un nül sik tosam in ęrn Lœhnstohl.</l>
            <l>Ünner den Koppdok seegn 'n paar Spilen vun isgraue Haar rut,</l>
            <l>All de Runzeln warn deper, as jüst dat Licht oppe Back schin</l>
            <l>Un as dat knœkrige Kinn in de knœkrige Hand oppe Bost full.</l>
            <l>Ganz verdeept in sik sülm so huck se in Dutten un gruwel,</l>
            <l>Mummel un schüttel den Kopp un krau sik de Back mitten Finger.</l>
          </lg>
          <lg rhyme="unknown" type="stanza">
            <l>Hartwi sett sik ann Disch, un Greten knütt as en Uhrwark,</l>
            <l>Seeg sik ni op un ni um un hör ni, wat Hartwi ęr topust.</l>
            <l>Garderut kenn' se opt Prick, de leten se ruhi betęmen,</l>
            <l>Harr de ęr Schur œwerstan, so rich se sik op as en Wichel,</l>
            <l>Bögt se sik, brickt se doch nich, un will se sik richen, so knarrt se.</l>
          </lg>
          <lg rhyme="unknown" type="stanza">
            <l>»gœrn weet ni, wat se bedrivt, un jammert denn wenn dat to lat is!</l>
            <l>Eerst stöt se't Glück mit de Föt, un sammelt de Stück denn mit Thranen.</l>
            <l>Awer de Oln ward ni hört!« – un darbi glup se na Hartwi,</l>
            <l>Wa he dar seet as en Eek un bi em Anngret as en Hofros',</l>
            <l>Un ęr oln Ogen warn blank un de runzligen Backen warn glatter.</l>
          </lg>
          <lg rhyme="unknown" type="stanza">
            <l>As ik noch junk weer, so klœn se, un allnagrad rich se sik höger,</l>
            <l>Lepen wi jümmer bi'n Discher un spunn' unse Flass inne Warkstęd.</l>
            <l>Dar harrn wi't Rik denn alleen, wenn de Oln in Dörnsch al to Bett weern.</l>
            <l>Dats nu al menni Dag hęr, al lang vœr de Brand inne Burstrat.</l>
          </lg>
          <lg rhyme="unknown" type="stanza">
            <l>Wo nu de Kaspelvagt wahnt, stunn do en prächtiges Burhus,</l>
            <l>Orndlich en Pump inne Strat un en Blomhof vœrt Finster mit Stackelsch.</l>
            <l>Witt as en Krid weern de Stipers un jede mit Grön oppen Tippel,</l>
            <l>Un oppe Pump weer en Steern un baben an Gęwel en Inschrift,</l>
            <l>Ok en Kastanje vœr Dœr mit en Bank rum, in Schatten to sitten.</l>
            <l>Keemn wi int Fröjahr ut Feld, so seegn wi den Bom al vun Feerns,</l>
            <l>Dicht besett vunne Blöm, un rund, as in Winter en Sneebarg.</l>
            <l>Gungn wi denn dweer œwern Karkhof un keken bi'n Steen dœr de Porten,</l>
            <l>Seegn wie so sęker as wat – as babn an de Karkwand de Sünnuhr –</l>
            <l>Ünner den Bom oppe Bank ol Mumme alleen mit de Kalkpip.</l>
          </lg>
          <lg rhyme="unknown" type="stanza">
            <l>He harr uns bannig in Schock, denn plücken wie Blöm in sin Grashof,</l>
            <l>Darmit so stov he herut un smeet na uns Dierns mit de Nachmütz.</l>
            <l>Ik weer noch Kind un weer schu, un hör ik em slurrn op sin Tüffeln,</l>
            <l>Flog ik, as harr ik wat sehn. – Ik seeg em noch jümmer inn Kneebüx,</l>
            <l>Sülwerne Spangn anne Sit un de Strümp as en Dischdęk so sauber.</l>
            <l>He goll vœr rik as en Steen, un weer sęker en schęwigen Gizhals.</l>
            <l>Lüttje Lüd trocken ęrn Hot bet na Eer, wenn he blot anne Mütz tück.</l>
            <l>Bi em keem der keen Minsch, as dann un wann de Persepter.</l>
            <l>Oft snack he lud bi sik sülm un krau mit de Kalkpip int Nackhaar,</l>
            <l>Schov sik de Mütz int Gesich un rev sik de Steern mit de Fingern:</l>
            <l>Ole Lüd plegden to seggn, he rev sik sin Fru int Gewęten.</l>
            <l>De weer vœr Jahren al storben, man meen, vœr Kummer un Hartleed,</l>
            <l>Awer de Armen un Swachen de drogn ęr noch lang int Gedenken.</l>
            <l>Se weer en finere Fru, as sunst sik nan Dörpen herutfinnt,</l>
            <l>Hochdütsch kunn se un all, un lidsam weer se un weekli,</l>
            <l>Rein so bleek as en Lik un swartli vun Haar un vun Ogen.</l>
            <l>Mellersche plegg mi to seggn: se weer as en Mutter Maria.</l>
          </lg>
          <lg rhyme="unknown" type="stanza">
            <l>Wat ęr Familie weer, dat kregen wi nümmer to węten;</l>
            <l>Mumme weer fröher op Scholen un broch ęr mit sik ut Dütschland.</l>
            <l>Æwerflot harr se genog, doch kümmerli gut vun ęr Lęben:</l>
            <l>Welk se doch hin as en Lilg int fette Land sünder Ręgen.</l>
          </lg>
          <lg rhyme="unknown" type="stanza">
            <l>Een lütt Diern leet see na, de weer ęr as ut't Gesich snędn:</l>
            <l>Jüs so düster vun Haar un smętsch un rank as en Pappel,</l>
            <l>Un vun Backen so fin as en Blatt ut en Knuppen vunn Maandros'.</l>
            <l>Mumme nöm ęr Johanna, un wi sän wul Hannchen ut Frankrik.</l>
          </lg>
          <lg rhyme="unknown" type="stanza">
            <l>O! wa weer dat en Diern! wa kunn se lęsen un będen!</l>
            <l>Un wat harr se en Stimm! un wa stunn' ęr de Knoern tum Danzen!</l>
            <l>Awer se harr ok wat kost an all dat Papier un de Böker,</l>
            <l>Un bi Persepter alleen – ik löv, he nöm dat Privatstunn.</l>
            <l>Noch na de Confermatschon, dat weer uns min Dag noch ni vœrkam',</l>
            <l>Gung se des Abends na Schol un drog langs dat Dörp mit ęr Böker.</l>
          </lg>
          <lg rhyme="unknown" type="stanza">
            <l>Schrad gegn de Schol wahn de Discher; de Warkstęd gung na de Strat rut.</l>
            <l>Seten wi dar denn in Schummern, so keken wi rœwer dœrt Finster;</l>
            <l>Denn seet se iwrig un les' un de Psepter lę ęr de Schrift ut,</l>
            <l>Wis' mitte Finger int Bok un gruwel un teken Figuren,</l>
            <l>Fech mit de Arms, stunn op un tippel ęr nös oppe Backen.</l>
            <l>Keek se denn op na de Ol, so weer se doch jüst as en Engel,</l>
            <l>Un de Persepter so blid, as harr he en Narrn in ęr fręten.</l>
          </lg>
          <lg rhyme="unknown" type="stanza">
            <l>Spęln dę se weni as Kind: dat kunn ol Mumme ni liden,</l>
            <l>Utgan – dar gev he nich um, un sin Hus – dar weer uns dat gruli.</l>
            <l>As wi nu opbędn harrn – Johanna weer wücke Jahr jünger –</l>
            <l>Kreegn wi ęr kum mehr to sehn, as nößen des Abnds bi'n Persepter</l>
            <l>Un oppe Strat dann un wann, wenn se hingung oder to Hus leep.</l>
            <l>Vœrjahrs – dat twete darna – se harr Winters vœrhęr inne Kark będn,</l>
            <l>Seetn wi ok Schummern to spinn' – dat weer jüst so luri int Wedder,</l>
            <l>Summer un Winter de scheedn sik, an Hęben hung swar en Gewitter –</l>
            <l>Dats mi noch jüst as vundag' – un all de Finstern weern apen –</l>
            <l>Wi sungn: »Willkommen o sęlger«, dat weer do vœr korten eerst opbrocht, –</l>
            <l>Sieh! dar keek Een int Finster, un jede reep: Hannchen ut Frankrik!</l>
            <l>Alle weern still as en Mus un dat Singn keem op eenmal int Stocken,</l>
            <l>Awer se będ uns mit Eens: wi muchen dat Leed doch to Enn' bringn.</l>
          </lg>
          <lg rhyme="unknown" type="stanza">
            <l>»hannemus! kumm doch mal rin!« reep do de Möller sin Trinken,</l>
            <l>»süh, dat Gewitter kumt op, denn hollt de Persepter keen Lehrstunn;</l>
            <l>Hier sünd wi hartli vergnögt, denn wüllt wi dat Leed ok to Enn' singn.«</l>
            <l>Darmit so leep se hinut un trock ęr an Arm inne Warkstęd.</l>
          </lg>
          <lg rhyme="unknown" type="stanza">
            <l>»na! denn man los!« sä se denn, un sett sik in Eck oppe Snibank;</l>
            <l>Un as wi Anneren sungn, do hör se un wisch sik de Ogen.</l>
            <l>»wats dat en köstliches Leed!« so frei se sik, as wi dat ut harrn.</l>
            <l>»awer nu mutt ik do Stunn, dat Wedder kumt doch ni ton Utbruch,</l>
            <l>Un de Persepter ward bös, wenn son grote Scholjung noch schulnleep.«</l>
            <l>Darmit wünsch se Gunnacht un trippel schreeg œwer de Strat weg,</l>
            <l>Sä ok, wenn't wedder so pass, so keem se en Abend mal wedder.</l>
          </lg>
          <lg rhyme="unknown" type="stanza">
            <l>Mank uns jungn Lüd, de der keem, weer ok de Möller sin Vetter,</l>
            <l>'n Bengel, as weer he di dreiht un smuck, as ut Kokendeeg wültert.</l>
            <l>Börtig weer he ut Möldorp un gung dar Jahren op Scholen,</l>
            <l>Awer sin Moder weer storbn, un nu wull he lehrn op en Thierarzt.</l>
            <l>Bi sin Vetter de Möller dar seeg he na't Plögen un Seiden,</l>
            <l>Un bi de Mękelnborgsch Smid dar öv he sik in op dat Smęden.</l>
            <l>Na un na war he bekannt un keem ok mitünner bi'n Discher –</l>
            <l>Niederträchti un nett, un lehr uns de nüdligsten Leder.</l>
            <l>Jümmer gung he inn Rock mit en goldroth Band umme Mütz rum,</l>
            <l>Eersttid ok mit en Snurrbart, doch harr he den widerhen afnahm'.</l>
            <l>Trinaken much em wul liden, un erumlütt sä se: min Vetter;</l>
            <l>Un wi Æwrigen meen', dat war mit de Tid wul en Brutpaar:</l>
            <l>Trina weer drall un adrett, ęr Vader weer Möller un Krogweerth;</l>
            <l>Gev he em Geld to studeern, so gev he em sęker sin Dochder. –</l>
            <l>Keemn se, so keemn se tosam, un gungn se, so gungn se mitander,</l>
            <l>»trinaken« achter un vœr, mitünner ok »lüttje Cousine«.</l>
            <l>Abends darop as wi spunn', wer wedder keem, weer unse Hannchen,</l>
            <l>Seet inne Eck oppe Bank un hör na uns Pappeln un Lachen,</l>
            <l>Plœter ok sülbn mal Eens mit, un dęd, as wenn se dermank hör –</l>
            <l>Hermann un Trinaken ok, un Trinaken bi ęr to ficheln.</l>
            <l>Bald keem keen Schummern int Land, dat Paar keem tosam achtern Dik um,</l>
            <l>Hanne gung linglangs de Strat – un dropen sik jüst bi den Discher.</l>
          </lg>
          <lg rhyme="unknown" type="stanza">
            <l>Och wat weern dat vœr Abends! wa weern wi fröhli un glückli!</l>
            <l>Alle noch junk un vergnögt, un kennen keen Grillen un Sorgen!</l>
            <l>Jümmer snacken un lachen, as wenn der keen Tall un keen Enn' weer. –</l>
            <l>Hannchen harr allerlei lęs't un sprok mit Hermann ut Böker,</l>
            <l>Un se vertelln sik de Räuber, dat weer en gruliges Schuspel;</l>
            <l>Hannchen harr dat man lęs't un Hermann harr't sehn opt Theater:</l>
            <l>Wa dar een Broder den Broder bedröwt, bet de Een inne Krieg geit,</l>
            <l>Un wat sin Brut to Hus weent, un de Anner mit Listen ęr vœrsnackt,</l>
            <l>Wa he sik schändli verstellt, un sin lifligen Vader inn Thorn smitt,</l>
            <l>Dat he lebenni verhungert, un wa nu de Anner to Hus kumt,</l>
            <l>As Räuwerhauptmann, un wa he em finn' deit, un ruttreckt – sin Ole,</l>
            <l>Un de Bedreger sik dot stickt un darop lebenni na Höll fahrt:</l>
            <l>O! dat weer gruli to hörn, Een kropen de Gręsen den Rügg lank ...</l>
            <l>Wat ik man seggn wull – mitünner so sungn de Beiden en Stückschen,</l>
            <l>Hannchen so fin as en Swölk, un Hermann en Stimm, dat de Stuv klung;</l>
            <l>Alltosam hörn wi denn to, un wunnern sik, wa dat doch mœglich.</l>
          </lg>
          <lg rhyme="unknown" type="stanza">
            <l>Gegen de Aarn hinut muss Trina en Tidlang to Hus blibn.</l>
            <l>Denn ęr Vader weer Möller un de Tid gewöhnli na Heide</l>
            <l>Oder na Möldorp to Mark, un Mittwęks na Marsch op den Handel,</l>
            <l>Ok weer der sunst wat to don, un Een harr genog anne Weerthschop.</l>
            <l>Hermann stell sik doch in, un wi Annern all as gewöhnli.</l>
            <l>Hannchen ęr Mod weer dat al, to Hus mit de Beidn achtern Dik um,</l>
            <l>Un as Trina nu fęhl, spazeerten de Twee der settander,</l>
            <l>Hannchen an Hermann sin Arm, un snacken – as junge Lüd Bruk is.</l>
          </lg>
          <lg rhyme="unknown" type="stanza">
            <l>Mal ins do gungn se ok weg – dat weer oppen Sünndag vœrt Jahrmarkt –</l>
            <l>Och, ik weet't noch so gut! wi snacken des Abends vunt Danzen,</l>
            <l>Wa wi na'n Möller hin wulln, un wanehr un wasück un wadenni,</l>
            <l>Un wi sticheln op Hermann, ob de uns den Block ok wul afneem,</l>
            <l>Durn ok all œwer Hanne, dat se des Abnds ni ut Hus kunn.</l>
            <l>Peter Wilhelm un ik – de später min sęlige Mann weer –</l>
            <l>Seten noch ruhi to snacken – de Twee gungn jümmer wat fröher,</l>
            <l>Dat ol Mumme sik inbild', sin Dochder keem vun Persepter –</l>
            <l>Seten noch ruhi to klœnen – mit eenmal flog di de Dœr op,</l>
            <l>Störtt dar Een rin na de Stuv un lingelank hin oppen Fotborrn,</l>
            <l>Leeg dar un wülter sik rum un schreeg un harr sik vertwifelt.</l>
            <l>Wilhelm reep: »Hermann, wa is di! wat feilt di, wat hett di bedrapen?</l>
            <l>Kumm inne Höch un sta op un segg uns, wat is der vern Unglück?</l>
            <l>Is der Een dot oder krank? Is Trinaken Möllersche dot blębn?«</l>
            <l>Darmit brok dat herut: »Johanna!« un »Hanne! min Hanne!«</l>
            <l>Ween he ni lud as en Kind, un weer doch en Kęrl as en Eekbom,</l>
            <l>Snucker un kunn sik ni faten un wander herum inne Warkstęd.</l>
          </lg>
          <lg rhyme="unknown" type="stanza">
            <l>Wilhelm weer gänzli entzückt – doch ik harr al lang de Gedanken,</l>
            <l>Dach un dich in min Sinn: wenn dat man en glückliches Enn' nimmt!</l>
            <l>Och! nu harrn wi de Noth! un dat Unglück tręd œwern Drüssel!</l>
          </lg>
          <lg rhyme="unknown" type="stanza">
            <l>Allnagrad keem em de Sprak, un he sä uns de ganze Geschichte:</l>
            <l>Hannchen un he weern sik gut, un harrn sik dat lang apenbaert;</l>
            <l>Trinaken wuss der nix af, de harr he geschick achtert Licht föhrt;</l>
            <l>Geld muss sin Vetter em gębn, sunst kunn he op Scholen keen Land sehn,</l>
            <l>Harr he wat lehrt un weer Thierarzt, so dacht he em tru to betalen;</l>
            <l>Awer sin Dochder to nęhm', dat weer em vun Harten ni mœglich.</l>
            <l>Mumme? dat weer ni to denken, as wenn he en Mann weer, de Brot harr. –</l>
          </lg>
          <lg rhyme="unknown" type="stanza">
            <l>Ęben weern se nu beid achtern Dik gan un harrn dat bespraken,</l>
            <l>Gungn bet na Mœl anne Brügg, wo dicht ant Stęgelsch de Bank steit,</l>
            <l>Setten sik dal in Gedanken un bu'n sik en glückliche Tokunft,</l>
            <l>Gänzli vergęten un sęli, un Een mit de Arm um de Anner:</l>
            <l>Mutt dar ni jüst de Böse de Trina na'n Waterbęk rutföhrn,</l>
            <l>Oder en Fikenvertellersch, de Annerlüd Niigkeit todriggt –</l>
            <l>Sęker kunn he't nich seggn, doch hör he in Drom as en Ammer,</l>
            <l>Denn stunn in Maanschin en Schatten, un vœr em – sin Vetter, de Möller:</l>
            <l>Hest du mi, kannst du mi! sieh! un lacht as de Döwel bi'n Schandpahl,</l>
            <l>Fangt an to schantern un schelln un »Kumm mi man nie œwern Drüssel!«</l>
          </lg>
          <lg rhyme="unknown" type="stanza">
            <l>Ruhi hört he em an, as en Sünner dat Heider Constoren;</l>
            <l>Doch as he Hannchen beschimpt, ęr breet vœrt Stęgelsch in Weg tritt,</l>
            <l>As he ęr »Minsch« nömt un »So Een« un Trina ęr Kopp umme Eck schult,</l>
            <l>Stiggt em de Gall inne Bost un löppt em de Lus lank de Lęwer,</l>
            <l>Kriggt den Möller to faten un smitt em koppheister inn Mœlnbęk.</l>
            <l>Hanne schriggt op un darvun, un he löppt in Rasen nan Discher.</l>
          </lg>
          <lg rhyme="unknown" type="stanza">
            <l>Nu weer gude Rath dür! de Möller kunn jüst ni verdrinken,</l>
            <l>Awer de Unglückskinner un all dat Jammern un Hartleed!</l>
          </lg>
          <lg rhyme="unknown" type="stanza">
            <l>Mumme war je katholsch, denn de Möller war je nich swigen!</l>
            <l>Un wi dachten an Hanne ęr unglücksęlige Moder;</l>
            <l>War ęr dat ęben so gan, so leeg se wul bald oppen Karkhof.</l>
          </lg>
          <lg rhyme="unknown" type="stanza">
            <l>Awer de grötste Noth de weer mit den rasenden Hermann!</l>
            <l>Kum mit Vertellen to Enn', so smeet he sik œwer de Snibank,</l>
            <l>Denn sprung he op un leep rum un sä, he wull glik na ol Mumme,</l>
            <l>Warrn kunn nu doch nix ut em, so wull he denn Bös un Gewalt don.</l>
          </lg>
          <lg rhyme="unknown" type="stanza">
            <l>Wilhelm tüsch em un będ em, un ik weck de Discher sin Vader –</l>
            <l>De harr en anslägschen Kopp, harr reis't, weer old un vernünfti –</l>
            <l>Sä em gau de Geschich un vertell em dat, as he sik antrock,</l>
            <l>Będ em vun Himmel to Eer, he schull doch sin Best don, wat mœgli.</l>
          </lg>
          <lg rhyme="unknown" type="stanza">
            <l>Gutharti hör he mi an, doch schüttel he oft mit den Graukopp,</l>
            <l>Gung denn herin na de Warkstęd un söch ok Hermann to trösten.</l>
            <l>»nich to hasti, min Sœn, wull weet, wa Allens sik dreihn kann!«</l>
            <l>Sä he un fat em de Hand un tippel em sach oppe Backen.</l>
          </lg>
          <lg rhyme="unknown" type="stanza">
            <l>Eerstan weer he ok still, doch full he bald wedder int Rasen,</l>
            <l>Slog sik un fluch op sik sülbn un harr sik, as wull he sik umbringn.</l>
          </lg>
          <lg rhyme="unknown" type="stanza">
            <l>Endli keem he to Ruh, un wi menen, nu kunn dat noch gut warrn,</l>
            <l>Dachten gar nich daran, wa vęl dar sunsten noch tohör.</l>
            <l>Bleek as en Lik seet he dar un trock sik de Mütz inne Ogen,</l>
            <l>Stunn denn op un gung rut, wi leten em ruhi betęmen,</l>
            <l>Dachten, he war sik besinn' un seten gedülli to töben.</l>
          </lg>
          <lg rhyme="unknown" type="stanza">
            <l>As wi so lurn un lurn, de Tid wahr länger un länger,</l>
            <l>Hermann keem ni torügg, wi wussen nich, wa dat wul togung,</l>
            <l>Schicken wi Wilhelm herut, dat he na seeg, wo he doch afblev.</l>
            <l>Wilhelm ruter, un seeg, un söch, un nöm em, un reep em –</l>
            <l>Gung noch den Hof langs un pral – de ni antworten dę, dat weer Hermann.</l>
            <l>Weg weer he, weg as verweiht, Gott wuss, wo he stabn oder flagn weer.</l>
            <l>Annern Dags fragden wi rum un söchden in Söd un in Dik na,</l>
            <l>Dachten noch jümmer, he keem, verfeern uns, wenn Abends de Dœr gung,</l>
            <l>Sproken vun nix as vun em – de ni wedderkam' dę, dat weer Hermann.</l>
          </lg>
          <lg rhyme="unknown" type="stanza">
            <l>Eerst weern wi All as verlaten, de Discherwarkstęd as utstorbn.</l>
            <l>Allnagrad keem wi wul wedder, doch wull dat min Dag' ni mehr flaschen.</l>
            <l>Nößen vertell uns en Slachter, de fette Ossen heropbroch,</l>
            <l>He harr in Hamborg Een sehn vun Buart jüst as de Thierarzt –</l>
            <l>So weer he nömt vun de Lüd, – he weer em bi'n Eck ut Gesich kam'.</l>
          </lg>
          <lg rhyme="unknown" type="stanza">
            <l>Hannchen weer ok as verswun'n, un keem mit keen Fot œwern Drüssel.</l>
            <l>Wi harrn en Schrecken un Angst, ol Mumme much ęr wat to neeg don.</l>
            <l>Krüschan de Farwer, de Ol, de nu so krumm un so stif is,</l>
            <l>Weer do en hennigen Jung un flink oppe Veen as en Vagel,</l>
            <l>De muss denn öfter to Węg' un rin in Kastanje to luern.</l>
            <l>Denn vœr de Wahnstuv weern Luken un dicht bi de Pump leeg de Kędnhund.</l>
            <l>Nix weer dœrt Lichtlock to sehn, as Mumme sin Mütz un de Kalkpip,</l>
            <l>Jümmer in Eck op sin Stohl, un Allens so still as en Beenhus.</l>
          </lg>
          <lg rhyme="unknown" type="stanza">
            <l>Mumme sin Knechen un Dierns harrn ęr Stuv rut na'n achtern bi'n Pesel,</l>
            <l>De kunn uns ok nix vertelln, un Een arm Diern muss wul swigen,</l>
            <l>Dat weer en Stukel un dof, witlöfti vun Mumme sin Fründschop,</l>
            <l>Keem ok int Jahr ni to Strat, un eet ęr barmhartige Gnadbrot.</l>
            <l>As ik ęr doch enmal drop bi'n Kopmann, wo Mumme Taback hal,</l>
            <l>Wink ik ęr to mitte Hann' un schreeg inne Ohren: Johanna!!</l>
            <l>Och! wat mak se'n Gesich un keek, as wenn se verblixt weer,</l>
            <l>Neem denn de Eck vunne Schört un wisch sik de Ogen un sä denn:</l>
            <l>»weent jümmer los, jümmer los« – un mit dem so streek se ut Hus rut.</l>
          </lg>
          <lg rhyme="unknown" type="stanza">
            <l>So vergung wul en Jahr, min Wilhelm un ik geben Hochtid,</l>
            <l>Grotvader Discher blev dot un de Möller trock rœwer na't Holsten,</l>
            <l>Allens war anners un still, un bi Mumme dar grön de Kastanje.</l>
            <l>Ik un min Mann weern tofręden un jümmer den Dag lank bi't Arbeidn,</l>
            <l>Sproken ok selten vun Hanne: dat weer uns, as wenn se begravt weer.</l>
            <l>Do mal en Morgen, noch fröh, ik stunn bi de Tassen to waschen,</l>
            <l>Kumt dar de junge Barbeer, de sik hier in Winter eerst sett harr,</l>
            <l>Kumt un lœhnt sik ant Schapp, min Mann weer ok vun sin Kunden,</l>
            <l>Hett sik un deit sik so wichtig, as wenn he den Fręden inn Sack harr,</l>
            <l>Seggt: »Nu weet ik wat Nies: ol Mumme sin Dochder schall'n Mann hemm.«</l>
            <l>Slog mi dat doch oppet Hart, as de Dunner bi helligen Sünnschin!</l>
            <l>Full mi de Tass ut de Hand un entwei, un ik frag em: Wokeen denn?</l>
            <l>Rath enmal, seggt he, un grint, un na Nœlen un Dweren un Quälen</l>
            <l>Keem denn doch endli de Kater tum Sack rut: de Vullmacht sin Steefsœn!</l>
          </lg>
          <lg rhyme="unknown" type="stanza">
            <l>Dat weer keen boshaften Minschen, doch mi weer't en Bengel tum Bręken,</l>
            <l>Drœni un tauli un tœsi un rech as en vulle Verstandskist:</l>
            <l>Gras hör he wassen un Geld kunn he rüken un Allens besiweln;</l>
            <l>Nœswater nöm' wi em jümmer un ok wul Herr Vullmacht sin Handlamm.</l>
            <l>De un Hannchen? – dat weer mi, as kreeg de Prinzessin den Kohharr,</l>
            <l>As uns wul Märkens vertellt – wo de Kohharr sik awer verwandelt.</l>
            <l>Disse seet fast in sin Hut, de war sik gewiss ni mehr pöppen,</l>
            <l>Weer al so drög inne Wickeln, as anner Lüd hoch inne Föffdig.</l>
            <l>Awer de Bengel harr Geld un Utsicht ton wichtige Arfschop;</l>
            <l>Mumme beręken sin Zinsweerth un keek na't Gesich oppe Speetschen.</l>
          </lg>
          <lg rhyme="unknown" type="stanza">
            <l>Doch ik much dichen un denken, un dat dat ni mœgli un mœgli:</l>
            <l>Enige Węken derop, do stunn' se tosamen vœrn Altar. –</l>
          </lg>
          <lg rhyme="unknown" type="stanza">
            <l>Bręken vull weer de Kark; se stegen op Stöhl un op Banken,</l>
            <l>Kopp an Kopp bet na't Chor, un Persepter de spęl oppe Orgel.</l>
            <l>Hanne kunn ik ni sehn vœr all de Minschen un Kinner;</l>
            <l>Awer as se torügg keem un langs den Stig na de Dœr gung,</l>
            <l>Sän de Kinner: Wa witt! un wücke sän: Mutter Maria!</l>
            <l>Och! dat drop mi de Seel, un ik slog de Ogen na baben,</l>
            <l>Süh! un seeg den Persepter, de œwert Geländer herafkeek;</l>
            <l>Och! wa schov he sin Kapp, de ol Mann, un wa bitterli ween he!</l>
            <l>Un as se alle herut weern, do spęl he noch lisen: »Was Gott thut.«</l>
          </lg>
          <lg rhyme="unknown" type="stanza">
            <l>Jahren verlepen un kemen, dat weer inne grulige Kriegstid,</l>
            <l>Nix as vun Krieg un vun Krieg, un von Bonpart un all de he dot slog,</l>
            <l>Eerst ut de Feern un Avisen, un bald darop neger un neger.</l>
            <l>Denn keem de schreckliche Winter vun Veertein un mit em de Russen,</l>
            <l>Nößen de Dütschen un Spanjer, Franzosen un all wat en Nam' harr.</l>
            <l>Nargens en blibende Stęd, un dat Volk as wenn't jümmerlos umtrock.</l>
            <l>Denn keem de Brand inne Burstrat, de't halwe Dörp inne Asche lę;</l>
            <l>Mumme sin Hus brenn ok af, mitsamt de grote Kastanje.</l>
            <l>Mumme weer al begrabn bi den Steen, wo ik sunst dœr de Port keek,</l>
            <l>Un unse Vullmach sin Steeffœn de kreeg to vęl bi dat Redden.</l>
            <l>Kümmerli sük he der hin un leeg ok bald oppen Karkhof.</l>
            <l>Gott heff em sęli darna! op Eern harr he weni Vergnögen!</l>
            <l>Mumme bruk em as Knecht un stött mit em rum as en Tüffel,</l>
            <l>Hannchen much em ni liden un dacht wul noch jümmer an Hermann,</l>
            <l>Kinner harrn se ok nich, de sunst doch de Harten tosamholt;</l>
            <l>Un bi all sin Vernunft un all sin Knausern un Schrapen,</l>
            <l>As de wirrige Tid keem, verlor he sin Kopp un sin Rikdag'.</l>
            <l>Mumme harr nie so vęl, as wi tovœrn uns wul inbilln,</l>
            <l>Arfschop un Allens blev ut, de Lasten stegen un stegen,</l>
            <l>Rüggwarts gung dat un rüggwarts, bet Föhr un Fähr oppen Sand seet:</l>
            <l>Hannchen harr kum noch to lęben, as endli de Burstell verköfft war.</l>
          </lg>
          <lg rhyme="unknown" type="stanza">
            <l>Harstid darop ins en Dag do heet dat, nu keemn der Soldaten,</l>
            <l>'n heel Regiment un so vęl, as wi noch min Lębend ni sehn harrn.</l>
            <l>Ik stunn jüst vœr de Dœr, dat weer en mulleri Wedder,</l>
            <l>Gegen Martini un so, de Kreiden spazeern oppe Straten.</l>
            <l>As ik so stunn un dat hör un jüst nix wichtigs to don harr,</l>
            <l>Neem ik min Knüttüg in Hand un gung hinop na den Karkhof.</l>
            <l>Dar weer do wit hin en Utsich, as Mumme sin Hus noch in Dutt leeg,</l>
            <l>Wit langs de Landstrat hentlank bet baben na't Holt anne Heidbarg.</l>
            <l>Richti! dar weern se to sehn, vun Norwold bet dal na de Depen,</l>
            <l>Jüst as en Kęd sünner Enn', de de Schipper ut Water heruttreckt.</l>
            <l>All, as de vœrsten verswunn' vœr de sottigen Muern un Balken,</l>
            <l>Keemn wedder nie ut Holt, de ęben de Ogen noch recken.</l>
            <l>As ik so keek inne Feern, ob noch nich de letzten to sehn weern,</l>
            <l>Trampeln al Pęr oppe Brügg, wo de Bęk achter Mumme sin Hof leep,</l>
            <l>Un in den Ogenblick drop so keem' ok de Eersten tum Vœrschin</l>
            <l>Twischen de Prester un Mumm', wo de enge Strat na de Weg föhrt,</l>
            <l>Hoch to Pęr un bestaben, mit rode Röck un mit Säweln,</l>
            <l>Reden heran na de Mur un heeln mi to Föten ann Karkhof.</l>
          </lg>
          <lg rhyme="unknown" type="stanza">
            <l>Een dervun smeet sik vunt Pęrd un gev en Annern sin Tœgel,</l>
            <l>Steeg denn herop na de Port, as wull he sik ok mal herumsehn,</l>
            <l>Lik op mi to, denn ik stunn op de Steen dicht achter de Müer.</l>
            <l>He weer en Kęrl as en Esch, mit rode Backen un Snurrbart.</l>
            <l>Langsam tręd he herin un seeg sik um un herummer,</l>
            <l>Westen un Süden un Norn, un harr sik, as weer he verbistert,</l>
            <l>Söch wat un kunn dat ni finn', un wuss doch, wo he't verlarn harr.</l>
            <l>Endli seeg he op mi un de Likensteen, wo ik hendalkeek –</l>
            <l>Mumme sin Fru leeg derünner un sleep ęr sęlige Dodsslap,</l>
            <l>Un ęr Nam stunn derop, doch leeg der nu Steengrus un Schutt rum</l>
            <l>Węgen den gruligen Brand un all dat Fahren un Smiten –</l>
            <l>Tręd heran mi un lęs' mit dütligen Worden: »Johanna ...«</l>
            <l>»mumme ...« dat keem der ni rut, so fulln em de Arms na de Kneden,</l>
            <l>Sunk em de Kopp op de Bost un he mummel: »So ruhe denn sęlig!«</l>
            <l>Denn keek he op na'n Hęben un stunn mi jüst pall vœr de Ogen.</l>
          </lg>
          <lg rhyme="unknown" type="stanza">
            <l>Herr du mein Gott noch mal to! – un weer he ęben lebenni</l>
            <l>Ünner min lębndigen Föt ünnern kolen Likensteen rutkam:</l>
            <l>As ik de Ogen anseeg, so blau, un de brünlige Snurrbart –</l>
            <l>Hermann, de Thierarzt, he weer dat!</l>
            <l>Ik full em to Föten int Steengrus,</l>
            <l>Grappel dat Sand vun de Schrift un wis' em: »geborene Weinberg.«</l>
            <l>»garderut«, reep he un kenn mi, »och Garderut, segg mi doch, lęvt se?«</l>
            <l>Awer wat kunn ik wul seggn, ik ole barmhartige Sünner?</l>
            <l>»stunn ik doch sülbn un snucker un wisch mi de Ogn mitten Platen,</l>
            <l>Fat em ann Arm, as weer'k stumm un trock em in Bistern vun Karkhof,</l>
            <l>Lik œwern Damm dœrn Grasweg, denn achterum dœr bi de Bäcker,</l>
            <l>Dal na de niebuten Hüs', wo Johanna den Summer to Hür wahn,</l>
            <l>Reet em de Stratendœr op un de Stubendœr, een mit enander,</l>
            <l>Un noch en Ogenblick drop, do heeln se sik beid inne Armen.« –</l>
          </lg>
          <lg rhyme="unknown" type="stanza">
            <l>Garden sack wedder tohop un bęwer un sä man noch lisen:</l>
            <l>»bald war de Fręden ok slaten un Allens keem wedder int Ole;</l>
            <l>Hermann weer Regimentsthierarzt, un hal sin Hanne ut Frankrik,</l>
            <l>Fohr mit ęr weg inne Kutsch un lęv mit ęr glückli in Preißen.«</l>
          </lg>
          <lg rhyme="unknown" type="stanza">
            <l>Garderut sweeg un seet still, de Wächter tut ęben to Nęgen.</l>
            <l>Greten harr Thran inne Ogen un wümpel ęr Knüttüg tohopen.</l>
            <l>Hartwi stunn op un wull gan, weer still un deep in Gedanken,</l>
            <l>Awer Jan Paul oppe Bank seet stramm un snurk as en Stallkoh.</l>
            <l>Greten sä: Lat em slapen, du kannst mi je ok wul to Hus bringn?</l>
            <l>Darbi keek se em an, as dęd se em Afbęd vœrn Unrech.</l>
            <l>Hartwi weer still as en Lamm, sä lisen: Gunnacht Mümme Garden! –</l>
            <l>Tręd herut innen Snee un heel Anngreten sin Hand hin.</l>
            <l>Doch bi de Farwer sin Eck dar drück he ęr fast annen Bossen,</l>
            <l>Seggt: Anngret, wullt mi gut węn, so büst du min Anne ut Frankrik.</l>
          </lg>
        </lg>
      </div>
    </body>
  </text>
</TEI>
