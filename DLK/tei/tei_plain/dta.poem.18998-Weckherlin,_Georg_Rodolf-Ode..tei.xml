<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title type="main">Ode.</title>
        <author>
          <persName>
            <surname>Weckherlin</surname>
            <forename>Georg Rodolf</forename>
          </persName>
        </author>
        <editor>
          <persName>
            <surname>Haider</surname>
            <forename>Thomas Nikolaus</forename>
          </persName>
          <orgName>University of Göttingen/Max Planck Institute for Empirical Aesthetics, Frankfurt am Main</orgName>
          <email>mail@thomashaider.net</email>
        </editor>
      </titleStmt>
      <editionStmt>
        <edition>
          <name>Deutsches Lyrik Korpus Edition (DLK) v6</name>
          <date>9-11-2022</date>
        </edition>
      </editionStmt>
      <extent>
        <measure type="stanzas">23</measure>
        <measure type="verses">161</measure>
        <measure type="verses_per_stanza">1-7 2-7 3-7 4-7 5-7 6-7 7-7 8-7 9-7 10-7 11-7 12-7 13-7 14-7 15-7 16-7 17-7 18-7 19-7 20-7 21-7 22-7 23-7</measure>
        <measure type="syllables">1007</measure>
        <measure type="tokens">701</measure>
        <measure type="characters">3934</measure>
      </extent>
      <publicationStmt>
        <publisher>
          <name/>
        </publisher>
        <pubPlace/>
        <date type="publication">1641</date>
      </publicationStmt>
      <sourceDesc>
        <p corresp="urn:nbn:de:kobv:b4-200905198111"></p>
      </sourceDesc>
    </fileDesc>
    <profileDesc>
      <textClass>
        <classCode scheme="literary_period">N.A.</classCode>
        <classCode scheme="text_genre">Lyrik</classCode>
      </textClass>
    </profileDesc>
  </teiHeader>
  <text>
    <body>
      <div n="1">
        <lg type="poem">
          <head>Ode.</head>
          <lg rhyme="unknown" type="stanza">
            <l>Ojhr krumme/ schlimme sehlen/</l>
            <l>Wolt jhr euch</l>
            <l>Laster-reich</l>
            <l>Nu mit dieser welt vermählen?</l>
            <l>Bochet nicht auff ewre stöll/</l>
            <l>Dan die welt nur eine Höll/</l>
            <l>Euch zu martern vnd zu quälen.</l>
          </lg>
          <lg rhyme="unknown" type="stanza">
            <l>Wollet jhr ein weil nu leben</l>
            <l>Nach gebühr/</l>
            <l>So solt jhr</l>
            <l>Alß bald nach dem himmel streben:</l>
            <l>Ist der himmel euch nicht lieb/</l>
            <l>So seit jhr nicht wehrt/ jhr dieb/</l>
            <l>Daß er euch sein liecht gegeben.</l>
          </lg>
          <lg rhyme="unknown" type="stanza">
            <l>Lasset euch zu hertzen gehen</l>
            <l>Was für frayd/</l>
            <l>Was für layd</l>
            <l>Jmmer in der welt zusehen:</l>
            <l>Kan ein mensch auff disem Meer</l>
            <l>In so vieler vbeln heer</l>
            <l>Sicher vnd forchtloß bestehen!</l>
          </lg>
          <lg rhyme="unknown" type="stanza">
            <l>Biß in das grab von der wiegen</l>
            <l>Muß alhie</l>
            <l>Vnder müh</l>
            <l>Vnd ellend der mensch sich biegen:</l>
            <l>Dan anfechtung/ Creutz vnd noht</l>
            <l>Jhn biß in den bittern tod</l>
            <l>Stehts verfolgen vnd bekriegen.</l>
          </lg>
          <lg rhyme="unknown" type="stanza">
            <l>Auch ist sein geburth so kläglich</l>
            <l>Daß die plag/</l>
            <l>Mit dem tag</l>
            <l>Gleich anfangend/ kaum erträglich:</l>
            <l>Seine schwachheit vnd der schmertz/</l>
            <l>Tödtend seiner Mutter hertz/</l>
            <l>Seind empfindlich vnd vnsäglich.</l>
          </lg>
          <lg rhyme="unknown" type="stanza">
            <l>Wan durch schmertzen tieff empfunden</l>
            <l>Er voll pein</l>
            <l>Schwach vnd klein</l>
            <l>Die geburth nu vberwunden:</l>
            <l>Wirt Er seinem stand gemäß/</l>
            <l>Als ein vbelthäter böß</l>
            <l>Eingewicklet vnd gebunden.</l>
          </lg>
          <lg rhyme="unknown" type="stanza">
            <l>Wie offt muß/ jhn zugeschwaigen/</l>
            <l>Jhm mit fug</l>
            <l>Ohn verzug</l>
            <l>Seine Säugam hilff erzaigen;</l>
            <l>Vnd den säugling von dem wust</l>
            <l>Reinigend/ mit bloser brust</l>
            <l>In der grösten kältin säugen.</l>
          </lg>
          <lg rhyme="unknown" type="stanza">
            <l>Nemend jhn bald auff bald nider/</l>
            <l>Sunst hilffloß/</l>
            <l>Auff der schoß</l>
            <l>Wieget sie jhn hin vnd wider:</l>
            <l>Biß Er/ weil jhr sorg vnd müh</l>
            <l>Reibet seine bein vnd knüe/</l>
            <l>Störcket seine schwache glider.</l>
          </lg>
          <lg rhyme="unknown" type="stanza">
            <l>Fanget Er dan an zugehen/</l>
            <l>Auch die sprach</l>
            <l>Nach vnd nach</l>
            <l>(blöd vnd lisplend) zuverstehen:</l>
            <l>Ist sein gang vnd seine bitt</l>
            <l>Halbe wort vnd halbe tritt/</l>
            <l>Schwach zu reden/ schwach zu stehen.</l>
          </lg>
          <lg rhyme="unknown" type="stanza">
            <l>Seine kräfften mit den jahren/</l>
            <l>Seine witz/</l>
            <l>Seine hitz/</l>
            <l>Seine arbeit/ müh/ gefahren/</l>
            <l>Nemen mit einander zu/</l>
            <l>Allein nimmet ab die ruh/</l>
            <l>Nichts kan jhn für layd bewahren.</l>
          </lg>
          <lg rhyme="unknown" type="stanza">
            <l>Alßbald seine tag nu blühen</l>
            <l>Kan sein muht</l>
            <l>Sich der wuht</l>
            <l>Seiner jugent nicht entziehen;</l>
            <l>Groß ist dan sein vnbestand/</l>
            <l>Vnd er felt in dise schand</l>
            <l>Wan er will von jener fliehen.</l>
          </lg>
          <lg rhyme="unknown" type="stanza">
            <l>Spihlend mag Er sich wol vben</l>
            <l>Weil Er noch</l>
            <l>Ohn ein joch;</l>
            <l>Aber jhn mehr zu betrieben</l>
            <l>Reuttet jhm auff einmahl auff</l>
            <l>Aller lastern grosser hauff</l>
            <l>Biß daß er sich muß verlieben.</l>
          </lg>
          <lg rhyme="unknown" type="stanza">
            <l>Alßdan vnder Amors wafen</l>
            <l>Taub vnd blind</l>
            <l>Wie ein kind</l>
            <l>Könden jhn zway augen strafen:</l>
            <l>Hofnung/ trost/ wollust/ genuß/</l>
            <l>Forcht/ verzweyflung/ zorn/ verdruß/</l>
            <l>Wollen jhn nicht lassen schlafen.</l>
          </lg>
          <lg rhyme="unknown" type="stanza">
            <l>Kan er dises vberwinden/</l>
            <l>Findet Er</l>
            <l>Noch vil mehr</l>
            <l>Trübsal vnd vnglick dahinden:</l>
            <l>Ehrgeitz/ geltgeitz/ vbermuht/</l>
            <l>Hader/ händel/ zanck vnd wuht</l>
            <l>Wollen jhn zu schinden binden.</l>
          </lg>
          <lg rhyme="unknown" type="stanza">
            <l>Kommet Er dan fortgegangen</l>
            <l>Daß das glick</l>
            <l>Vnd die strick</l>
            <l>Aller laster jhn nicht fangen:</l>
            <l>Wirt Er auß der jugent saal</l>
            <l>In der alten leut spital</l>
            <l>Schlim vnd liederlich empfangen.</l>
          </lg>
          <lg rhyme="unknown" type="stanza">
            <l>Dan da kommen auffgezogen</l>
            <l>Kalte Flüssz</l>
            <l>Für die küssz</l>
            <l>Die jhn vnlangst jung betrogen:</l>
            <l>Zittrend werden händ vnd füß/</l>
            <l>Das gicht/ zipperlin vnd grüß</l>
            <l>Machen jhn krumb vnd gebogen.</l>
          </lg>
          <lg rhyme="unknown" type="stanza">
            <l>Vnd wan schon das Alter ehrlich/</l>
            <l>Ist die ehr</l>
            <l>Jhm doch schwer/</l>
            <l>Weil jhm alles gantz beschwerlich:</l>
            <l>Seine zähn nu fallen auß/</l>
            <l>Haupt vnd hertz voll schnee vnd grauß</l>
            <l>Mahlen alle ding geföhrlich.</l>
          </lg>
          <lg rhyme="unknown" type="stanza">
            <l>Ach wie langsam Er nu schreittet/</l>
            <l>Weil die buß</l>
            <l>Auff dem fuß</l>
            <l>Folgend allzeit jhn bestreittet:</l>
            <l>Alle hofnung ist dahin/</l>
            <l>Ach vnd weh ist sein gewihn/</l>
            <l>Biß daß jhn der Tod erbeuttet.</l>
          </lg>
          <lg rhyme="unknown" type="stanza">
            <l>Wa/ wie/ wan er auch mag leben</l>
            <l>Jung vnd alt/</l>
            <l>Warm vnd kalt/</l>
            <l>Jhn die kranckheiten vmbgeben:</l>
            <l>Schwachheit/ sorgen/ falsche freind/</l>
            <l>Lügen/ neyd/ verleumbdung/ feind/</l>
            <l>Jhm verdrüßlich wider-streben.</l>
          </lg>
          <lg rhyme="unknown" type="stanza">
            <l>Wie ein vogel durch sein fliegen</l>
            <l>Wie ein pfeyl</l>
            <l>In der eyl</l>
            <l>Leichtlich kan das aug betrüegen:</l>
            <l>So schnell ist des menschen haab/</l>
            <l>Vnd sein schrit zu seinem graab</l>
            <l>Ist nicht weit von seiner wiegen.</l>
          </lg>
          <lg rhyme="unknown" type="stanza">
            <l>Endlich muß er sein vermögen</l>
            <l>Als den raub</l>
            <l>In den staub</l>
            <l>Mit dem cörper niderlögen:</l>
            <l>Also endet nu das spihl/</l>
            <l>Daß weder lützel noch vihl</l>
            <l>Kan jhn/ kan er nu bewögen.</l>
          </lg>
          <lg rhyme="unknown" type="stanza">
            <l>Wan man dan nicht kan verneinen</l>
            <l>Daß allhie</l>
            <l>Taussent müh</l>
            <l>Wider vns sich stehts aufleynen:</l>
            <l>Solten wir von hertzen grund</l>
            <l>Vnser ellend alle stund</l>
            <l>Nicht beklagen/ vnd beweinen?</l>
          </lg>
          <lg rhyme="unknown" type="stanza">
            <l>Kan vns aber nichts klug machen/</l>
            <l>Sondern wir</l>
            <l>Ohn gebihr</l>
            <l>Wollen lachen diser sachen:</l>
            <l>Ach! so lachet reich vnd arm/</l>
            <l>Lachet/ daß es Got erbarm/</l>
            <l>Ewers ellends selbs zu lachen!</l>
          </lg>
        </lg>
      </div>
    </body>
  </text>
</TEI>
