<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title type="main">Auff den tödtlichen abgang Ihr Fürstl. Gn. Her-  
 tzog Jörg Rudolffs in Schlesien vnd zur  
 Lignitz Ehegemahlin.</title>
        <author>
          <persName>
            <surname>Opitz</surname>
            <forename>Martin</forename>
          </persName>
        </author>
        <editor>
          <persName>
            <surname>Haider</surname>
            <forename>Thomas Nikolaus</forename>
          </persName>
          <orgName>University of Göttingen/Max Planck Institute for Empirical Aesthetics, Frankfurt am Main</orgName>
          <email>mail@thomashaider.net</email>
        </editor>
      </titleStmt>
      <editionStmt>
        <edition>
          <name>Deutsches Lyrik Korpus Edition (DLK) v6</name>
          <date>9-11-2022</date>
        </edition>
      </editionStmt>
      <extent>
        <measure type="stanzas">1</measure>
        <measure type="verses">160</measure>
        <measure type="verses_per_stanza">1-160</measure>
        <measure type="syllables">1974</measure>
        <measure type="tokens">1380</measure>
        <measure type="characters">7929</measure>
      </extent>
      <publicationStmt>
        <publisher>
          <name/>
        </publisher>
        <pubPlace/>
        <date type="publication">1624</date>
      </publicationStmt>
      <sourceDesc>
        <p corresp="urn:nbn:de:kobv:b4-200905197859"></p>
      </sourceDesc>
    </fileDesc>
    <profileDesc>
      <textClass>
        <classCode scheme="literary_period">N.A.</classCode>
        <classCode scheme="text_genre">Lyrik</classCode>
      </textClass>
    </profileDesc>
  </teiHeader>
  <text>
    <body>
      <div n="1">
        <lg type="poem">
          <head>Auff den tödtlichen abgang Ihr Fürstl. Gn. Her-  
 tzog Jörg Rudolffs in Schlesien vnd zur  
 Lignitz Ehegemahlin.</head>
          <lg rhyme="unknown" type="stanza">
            <l>Owohl dem welcher noch weil seine Jugendt blüher/</l>
            <l>Vnd gantz bey Kräfften ist/ schon auff das Ende sihet/</l>
            <l>Das allen ist bestimmt/ vnd laufft mit Lust vnd Rhue/</l>
            <l>So bald jhm Gott nur winckt/ auff seine Stunde zue.</l>
            <l>Er wirdt von Eytelkeit der dinge nicht verblendet</l>
            <l>Die bloß im wahn bestehn; Hat allezeit gewendet</l>
            <l>Sein Himmlisches Gemüth auff das so ewig wehrt/</l>
            <l>Verleßt was aussen ist/ ist in sich selbst gekehrt.</l>
            <l>Je weiter er dann geht auß dieses Leibes Ketten/</l>
            <l>Je höher er auch kömpt/ kan vber alles tretten</l>
            <l>Was Welt genennet wirdt/ sieht vnter sich die Klufft</l>
            <l>Der schnöden Sterbligkeit: Wie wann der Printz der Lufft</l>
            <l>Der Adler ohngefehr auß seinem Kefich reisset/</l>
            <l>Vnd vber alle Berg hin in die Wolcken schmeisset/</l>
            <l>Schwingt mit der Flügel krafft sich auff das blawe Dach</l>
            <l>Deß schönen Himmels zu/ vnd eylt der Sonnen nach.</l>
            <l>Ein solcher grosser Sinn/ wann er will in sich weichen</l>
            <l>Vnd gantz sein selber sein/ vermag nicht zu verbleichen</l>
            <l>Für keiner Sterbensangst: Er sieht den schwartzen Todt</l>
            <l>Mit frischen Augen an/ legt allen Fall vnd Noth</l>
            <l>Zu seinen Füssen hin/ wirdt niergendt eingeschlossen/</l>
            <l>Steigt vber sich zu Gott von dannen er entsprossen/</l>
            <l>Vnd lest die Erde stehn/ gleich wie das Fewer thut</l>
            <l>Wann es zu Kräfften kömpt/ stößt von sich selbst die Glut</l>
            <l>Biß an der Sternen sitz. Es ist mit allen dingen</l>
            <l>Die wir diß wüste Rund sehn weit vnd breit vmbringen</l>
            <l>Nur schlecht genung bestellt. Der eitelen begiehr/</l>
            <l>Der Furcht’ vnd Kranckheit Last beschwehrt vns für vnd für.</l>
            <l>Die Freyheit hat der </l>
            <l>Zu welcher schon allhier die hohen Seelen traben</l>
            <l>Mit ernster embsigkeit/ verachten allen schein</l>
            <l>Der fleischlichen Gewalt/ vnd wündschen loß zu sein.</l>
            <l>Sie sehen wie wir nun gemach von Jahr zu Jahren</l>
            <l>Sind sämptlich Jung vnd Alt einander nach gefahren:</l>
            <l>Wie jmmer eine Flut die andere vertreibt/</l>
            <l>Vnd keine durch den Strom ohnfortgerissen bleibt.</l>
            <l>Sie sehen das jetzundt von vielen schönen Stätten</l>
            <l>Noch kaum der Name lebt; sie selbst sind eingetretten/</l>
            <l>Verheert vnd außgebrandt. Wie feste sie auch stundt</l>
            <l>Die grosse Mutter Rom/ noch fiel sie auff den grundt.</l>
            <l>Sie sehen daß wo sonst das Meer ward von den Winden</l>
            <l>Bestritten vnd gejagt/ jetzt Graß sich pflegt zu sinden/</l>
            <l>Vnd schön Getreyde wächst; Vnd daß nunmehr ein Schieff</l>
            <l>Herein geht/ wo man vor im grünen lag vnd schlieff.</l>
            <l>Ein jedes ding verstäubt; Der Anfang zeucht das Ende.</l>
            <l>Diß lehrt mich die Natur. Wann ich die Augen wende</l>
            <l>Auff diesen Baw der Welt/ merck’ ich daß der gebrauch</l>
            <l>Nur allenthalben ist. Die grossen Cörper auch</l>
            <l>Die Elemente selbst/ die werden stäts gebohren/</l>
            <l>Vnd gehn stets wieder ein: Wirdt eines weg verlohren/</l>
            <l>So kompt ein anders auff. Ein jedes ist bedacht</l>
            <l>Auff jenen grossen Todt/ wann nach der langen Nacht</l>
            <l>Die man hier schlaffen muß diß Wohnhauß ab wirdt brennen/</l>
            <l>In dem wir armes Volck so lauffen/ thun vnd rennen</l>
            <l>Nach dem was auch vergeht/ vnd wann der blinde schein</l>
            <l>Der falschen Herrligkeit wirdt Staub vnd Asche sein.</l>
            <l>Das wild’ vnd zame Vieh mag nicht dem Tod’ entspringen:</l>
            <l>Die Vögel geben sich; man hört sie auch wol singen/</l>
            <l>Vnd gleichsam frölich sein: Wie sonderlich der Schwan</l>
            <l>Sein süsses Grabelied jhm selber tichten kan.</l>
            <l>Ein jeder Baum der muß sein Haar die Blätter legen/</l>
            <l>Ist todt biß sich der West im Lentzen pflegt zu regen:</l>
            <l>Die Blumen fallen ab/ vnd werden durch die Krafft</l>
            <l>Der Sonnen bald erzeugt/ bald wider hingerafft.</l>
            <l>Das grosse Liecht der Welt fehrt mit den müden Pferden</l>
            <l>Auch täglich von vns weg/ vnd lest es finster werden:</l>
            <l>Der güldnen Sternen Schar/ so bald die Morgenröth</l>
            <l>Auß jhrem Bethe kompt/ verblässet vnd zugeht.</l>
            <l>In summa/ allem ist sein mahl vnd Ziel bestimmet.</l>
            <l>Drumb handelt dieser wol der von der Erden klimmet/</l>
            <l>Vnd nimbt schon hier voran ein theil derselben Lust</l>
            <l>Die keinem noch zur zeit von vns ist recht bewust:</l>
            <l>Der seinen Sinn erhöht/ so viel diß schwache Leben</l>
            <l>Vergönnen will/ vnd schawt die schönen Geister schweben</l>
            <l>Vmb jhren Schöpffer her/ erkennt das wahre Liecht</l>
            <l>Zu vns hieher gesandt/ daß nunmehr weiter nicht</l>
            <l>Als wir zwar sterblich ist. So bald man seine Wunden</l>
            <l>Im glauben recht ergreifft/ so bald wirdt auch gefunden</l>
            <l>Die Artzney wider das das alle Furcht vnd noth</l>
            <l>Sonst hier bey vns erregt; Da sucht man auch den Todt</l>
            <l>Da wirdt/ ob schon das Hertz’ in lauter Flammen stehet/</l>
            <l>Vnd jetzt zubersten will/ ein Mensch so weit erhöhet</l>
            <l>Als er gelangenmag/ wann Fried’ vnd Freuden voll</l>
            <l>Deß Lebens müdes Schiff die Segel streichen soll.</l>
            <l>Nicht anders hat auch euch/ jhr Perle der Heldinnen/</l>
            <l>Das Elendt dieser Welt geführet ewre Sinnen</l>
            <l>Zu dem was weder Feind noch Sturm der Zeit zustört/</l>
            <l>Vnd euch hier gute Nacht zu geben recht gelehrt.</l>
            <l>Auch so/ jhr wahres Bild vnd Spiegel aller Tugendt/</l>
            <l>Hat das Verhängniß euch/ noch eben in der Jugendt/</l>
            <l>Von hinnen weggerafft/ vnd euch dahin gesetzt</l>
            <l>Da gantz in Ewigkeit kein Auge wirdt genetzt.</l>
            <l>Da lebet jhr jetzundt bey vielen tapffern Helden</l>
            <l>Vnd Frawen/ derer Lob die Bücher noch vermelden.</l>
            <l>Wo ewer hoher Geist so offte hinbegehrt/</l>
            <l>Da seyt jhr endtlich nun mit Ehren eingekehrt.</l>
            <l>Es ist die Frömmigkeit euch selbst entgegen kommen/</l>
            <l>So jetzt im Himmel wohnt/ vnd hat euch angenommen/</l>
            <l>Vnd frölich eingeführt: Die susse Frömmigkeit/</l>
            <l>An derer stelle wir jetzt hegen Haß vnd Neidt/</l>
            <l>Der keinen selig macht. Ihr Kleyd war mit dem Blute</l>
            <l>Deß HErren noch gemahlt/ daß er/ bloß vns zu gute/</l>
            <l>Nach dem er auff sich nahm die frembde Missethat/</l>
            <l>Durch diesen gantzen Kreiß der Welt gesprenget hat.</l>
            <l>Diß war jhr schöner Rock in dem sie euch gegrüsset/</l>
            <l>Vnd an die Brust gedruckt/ vnd freundtlich hat geküsset/</l>
            <l>O jhr/ jhr liebstes Kind/ auff die jhr Tag vnd Nacht</l>
            <l>Für allen dingen hier so embsig habt gedacht.</l>
            <l>Mit derer Trefligkeit der edle Standt vnd Orden/</l>
            <l>Diß Reichthumb vnd Gewalt ist vbertroffen worden.</l>
            <l>Was jrrdisch ist verdirbt: Die Frömmigkeit besteht</l>
            <l>Wann Glut/ Lufft/ Erd’ vnd See zu grund’ vnd boden geht.</l>
            <l>Wer ist doch vnter vns der ewre Jahre zehlet?</l>
            <l>Die Tugendt bringt es ein was euch an Alter fehlet/</l>
            <l>O Menschliche Göttinn’ vnd ewrer Gaben zahl</l>
            <l>Mit welchen euch auch fast vns Männern allzumahl</l>
            <l>Deß milden Himmels gunst hat scheinbar vorgesetzet;</l>
            <l>Euch sag’ ich/ die jhr nie das Leben habt ergetzet</l>
            <l>Mit dessen Volckes Lust das an der Erden klebt/</l>
            <l>Vnd seinen schwachen Geist gar nimmer auffwerts hebt.</l>
            <l>Jetzt seyt jhr nun befreyt von dieses Leibes Bande/</l>
            <l>Der Asche war vnd wirdt/ lebt in dem Vatterlande</l>
            <l>Auß dem wir euch entlehnt/ schawt auff vns Menschen her/</l>
            <l>Verlachet vnser thun/ die wir das trübe Meer</l>
            <l>Deß Irrthumbs fort für fort mit grosser müh durchreisen/</l>
            <l>Verfolgen vberal durch zwang/ durch Eiß vnd Eysen</l>
            <l>Den thewren Koth das Geldt/ mit Recht vnd mit Gewalt/</l>
            <l>Vnd werden allgemach bey vnserm wünschen alt.</l>
            <l>Ihr habt den bleichen Todt nun vnter euch geleget/</l>
            <l>Der ewren Heldensinn zum minsten nicht beweget/</l>
            <l>Den jhr/ als einen Freund vnd newen lieben Gast</l>
            <l>Der gerne wirdt gesehn/ habt vnverzagt gefaßt.</l>
            <l>Noch trawren wir vmb euch: Der suchet ewre Gaben/</l>
            <l>Der ewre Frömigkeit die jetzt mit euch begraben</l>
            <l>Vnd eingesencket wirdt. Doch euch ist recht vnd wol;</l>
            <l>Wir die wir vbrig sind stehn Noth vnd Jammers voll.</l>
            <l>Deß höchsten Rächers Zorn/ der wegen vieler Sünden</l>
            <l>Nicht lenger rasten kan/ lest häuffig sich jetzt finden/</l>
            <l>Reißt allenthalben auß: Es ist zu wenig noch/</l>
            <l>Zu wenig vber vns der Waffen schweres Joch</l>
            <l>Vnd Bürgerliche Krieg/ die hochbeschwerten Zeiten</l>
            <l>Mit Thewrung/ Hungersnoth vnd was zu allen seiten</l>
            <l>Vns mehr vnd mehr bedrängt. Es ist ein newes Schwerdt</l>
            <l>Mit dem des </l>
            <l>Vnd durch den Sinn darzu/ verkürtzet vnser hoffen/</l>
            <l>Das gar zu eitel ist. Ein jeder wirdt getroffen</l>
            <l>Von vns durch ewren Todt: Wie wann ein Baw gestellt</l>
            <l>Auff einer Säulen steht/ vnd sie darnider fellt/</l>
            <l>So muß er auch hernach. Wir sollen hier noch ringen/</l>
            <l>Vnd zwischen Furcht’ vnd Trost die rawe Zeit vollbringen/</l>
            <l>Erwarten mit Gedult auch vnser letztes Ziel/</l>
            <l>Wann der/ so alles schafft/ vns zu sich haben will.</l>
            <l>Nun euch/ jhr Königin der Tugendthafften Frawen/</l>
            <l>Sey besser als vns hier/ die wir jetzt nicht mehr schawen</l>
            <l>Die grosse Freundligkeit/ vnd vieler Gaben schar/</l>
            <l>Mit der kein sterblich Mensch euch zuvergleichen war.</l>
            <l>Es müssen Rosenbäum’ auß ewrer Grufft fürschiessen/</l>
            <l>Es müssen ewren Sarch Violen rings vmbschliessen</l>
            <l>Vnd Blumen vieler art/ es müsse diß Gebein</l>
            <l>Mit aller Specerey vmbher verschüttet sein.</l>
          </lg>
        </lg>
      </div>
    </body>
  </text>
</TEI>
