<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title type="main">1L: Du hest wul irgnd en Eck in Hus',</title>
        <author>
          <persName>
            <surname>Groth</surname>
            <forename>Klaus</forename>
          </persName>
        </author>
        <editor>
          <persName>
            <surname>Haider</surname>
            <forename>Thomas Nikolaus</forename>
          </persName>
          <orgName>University of Göttingen/Max Planck Institute for Empirical Aesthetics, Frankfurt am Main</orgName>
          <email>mail@thomashaider.net</email>
        </editor>
      </titleStmt>
      <editionStmt>
        <edition>
          <name>Deutsches Lyrik Korpus Edition (DLK) v6</name>
          <date>9-11-2022</date>
        </edition>
      </editionStmt>
      <extent>
        <measure type="stanzas">102</measure>
        <measure type="verses">1014</measure>
        <measure type="verses_per_stanza">1-23 2-10 3-11 4-12 5-12 6-13 7-2 8-12 9-5 10-5 11-7 12-2 13-6 14-8 15-8 16-8 17-8 18-10 19-2 20-18 21-8 22-4 23-8 24-4 25-12 26-6 27-10 28-2 29-9 30-10 31-6 32-12 33-11 34-16 35-55 36-6 37-14 38-12 39-10 40-8 41-6 42-6 43-28 44-4 45-10 46-14 47-4 48-8 49-4 50-14 51-4 52-23 53-10 54-11 55-12 56-12 57-13 58-2 59-12 60-5 61-5 62-7 63-2 64-6 65-8 66-8 67-8 68-8 69-10 70-2 71-18 72-8 73-4 74-8 75-4 76-12 77-6 78-10 79-2 80-9 81-10 82-6 83-12 84-11 85-16 86-55 87-6 88-14 89-12 90-10 91-8 92-6 93-6 94-28 95-4 96-10 97-14 98-4 99-8 100-4 101-14 102-4</measure>
        <measure type="syllables">8186</measure>
        <measure type="tokens">6542</measure>
        <measure type="characters">32398</measure>
      </extent>
      <publicationStmt>
        <publisher>
          <name/>
        </publisher>
        <pubPlace/>
        <date type="publication">1859</date>
      </publicationStmt>
      <sourceDesc>
        <p corresp="N.A."></p>
      </sourceDesc>
    </fileDesc>
    <profileDesc>
      <textClass>
        <classCode scheme="literary_period">N.A.</classCode>
        <classCode scheme="text_genre">verse</classCode>
      </textClass>
    </profileDesc>
  </teiHeader>
  <text>
    <body>
      <div n="1">
        <lg type="poem">
          <head>1L: Du hest wul irgnd en Eck in Hus',</head>
          <lg rhyme="unknown" type="stanza">
            <l>Du hest wul irgnd en Eck in Hus',</l>
            <l>Son Trummelsaal vœr Rött un Mus,</l>
            <l>En lütt Karbüßel ünnern Ok</l>
            <l>Bi'n Schösteen an in Sott un Smok,</l>
            <l>Wo Węwerknecht un Spinnwipp reedt</l>
            <l>Un Dusendbeen sin Eier brödt:</l>
            <l>De Dodenhamer kloppt in Balken,</l>
            <l>Flegengerippen hangt in Galgen.</l>
            <l>Dar ligt de Nagels sünner Köpp</l>
            <l>Un Arm un Been vun Wihnachtspöpp,</l>
            <l>Ol Sagen mit utręten Tähn,</l>
            <l>Grotvaderstöhl mit braken Been, –</l>
            <l>Genog son düstern Rumpelkabn</l>
            <l>Vœr twei Geschirr un Isenkram,</l>
            <l>En Platz, wo Sommerlang keen Gras,</l>
            <l>As höchstens Stęwelschimmel wasst;</l>
            <l>De ward vun Sünn noch Maan ni hell,</l>
            <l>Ni Katt noch Hund besöcht de Stell,</l>
            <l>As höchstens mal de Murgesell.</l>
            <l>Dat is en Platz vœr Jungs un Mömn,</l>
            <l>Dar sitt de ole Tid to drömn,</l>
            <l>De künnt de operklärten Herrn</l>
            <l>Gottlof! mi doch ni operklärn.</l>
          </lg>
          <lg rhyme="unknown" type="stanza">
            <l>Du fahrst des Sünnabnds hin to Mark,</l>
            <l>Inn Lannweg fühst du hell de Kark</l>
            <l>Un Wag' an Wagen vœr di hęr,</l>
            <l>Mit smucke Lüd un schöne Pęr,</l>
            <l>De Hüs' an beiden Siden hin,</l>
            <l>Babn œwern Kopp de hogen Linn',</l>
            <l>Un nerrn en Lęben antosehn,</l>
            <l>Du denkst, de Heid is wunnerschön.</l>
            <l>Jawul! vœrn Buern hintosmöken</l>
            <l>Un Kundn un gude Frünn' besöken!</l>
          </lg>
          <lg rhyme="unknown" type="stanza">
            <l>De Slachter kumt op halwen Węgen,</l>
            <l>De Botterhœker kumt entgegen,</l>
            <l>De Möller langt di rasch in Sack,</l>
            <l>Un Alle hebbt ęr Mund vull Snack,</l>
            <l>Geld as dat Heu, en Tung so lich,</l>
            <l>Un luter Sünnschin opt Gesich.</l>
            <l>Vœr Dœr un Infahrt steit de Knecht,</l>
            <l>In Dörnsch de Kaffekann torecht.</l>
            <l>De Pip un Kaffe smeckt di gut,</l>
            <l>Denn wannert wi tosam herut.</l>
            <l>So süht de Heid in Sünnschin ut!</l>
          </lg>
          <lg rhyme="unknown" type="stanza">
            <l>Breet vœr de schöne Österstrat –</l>
            <l>Töf hier mal! ehr wi wider gat.</l>
            <l>Dat gift hier so vęl Smucks un Nies,</l>
            <l>Man ward dat Markdags kum mal wis.</l>
            <l>Allee un Jümfernstig sünd klar,</l>
            <l>En Steenbrügg leggt se tokum Jahr,</l>
            <l>De Pohl ward utdämmt un beplant</l>
            <l>Mit Büsch un Böm un allerhand,</l>
            <l>Un Abends brennt der langs den Stig</l>
            <l>An jede Pahl en glasern Lüch.</l>
            <l>Ja, ja! so ward wi afpoleert,</l>
            <l>An alle Ecken operklärt. –</l>
          </lg>
          <lg rhyme="unknown" type="stanza">
            <l>Sühst du dat Hus hier wat torügg?</l>
            <l>Ut Finster kikt en ol Gesich,</l>
            <l>Een lœhnt op Krücken ut de Dœr,</l>
            <l>Barfote Junges spęlt dervœr,</l>
            <l>En Griskopp wascht sik bi de Pump,</l>
            <l>En Olsche sitt der still un stump:</l>
            <l>Dar kumt en Rędner an un fecht,</l>
            <l>Keen Minsch versteit em, wat he seggt,</l>
            <l>He sparrt de nakten Föt vuneen,</l>
            <l>De Büxen sünd em vęls to kleen,</l>
            <l>He rędt gewalti to de Annern,</l>
            <l>Denn fangt he mächti an to wannern.</l>
          </lg>
          <lg rhyme="unknown" type="stanza">
            <l>Wat is dar los? Wats dat vœrn Kram?</l>
            <l>Du – dats uns Heider Rumpelkabn!</l>
            <l>De ward vun Sünn noch Maan ni hell,</l>
            <l>Ni Katt noch Hund besöcht de Stell,</l>
            <l>As höchstens mal de Dischergesell;</l>
            <l>Dar sitt dat vull vun ole Knaken,</l>
            <l>Verstand toschann', dat Hart tobraken,</l>
            <l>Dar sitt en Welt so old un krus</l>
            <l>Un smoki, as dat ole Hus,</l>
            <l>Vull Dünjens, Märken un Geschichten,</l>
            <l>Un Höhnergloben trotz de Lüchten:</l>
            <l>Dat spökelt hier noch apenbar,</l>
            <l>As domals, do dat opbu't war. –</l>
          </lg>
          <lg rhyme="unknown" type="stanza">
            <l>Man fęgt sin Hus vun nerrn bet babn:</l>
            <l>Wull schęrt sik um den Rumpelkabn?</l>
          </lg>
          <lg rhyme="unknown" type="stanza">
            <l>In Jahren kumt dat mal vellicht,</l>
            <l>Dat man en Stück ton Vœrschin kriggt:</l>
            <l>En Kassen mit en oldmodsch Slött,</l>
            <l>Wormfręten Borrn un half verrött:</l>
            <l>Dar kikt en Blatt rut mit en Bild,</l>
            <l>Swinsleddern Inband, mal vergüldt,</l>
            <l>En Dos' ut Mischen mit en Kopp,</l>
            <l>Hollandsche Rimelsch stat darop:</l>
            <l>Mynheer mit Kalkpip oppe Tünn,</l>
            <l>En nakten Neger inne Sünn,</l>
            <l>En Schipp mit Sęgeln wit int Meer,</l>
            <l>En Mann mitn Mistfork achterhęr –</l>
          </lg>
          <lg rhyme="unknown" type="stanza">
            <l>Wat steit de Jung un drömt un fragt!</l>
            <l>Ol Nawer snackt ut ole Dag',</l>
            <l>Vun Amsterdam, de riken Staten,</l>
            <l>Pannkoken ęten vun de Straten,</l>
            <l>Böt' anne Hüs, un Klockenspill –</l>
          </lg>
          <lg rhyme="unknown" type="stanza">
            <l>De Ole klœnt, de Jung is still.</l>
            <l>»widewidewit! dar klingt de Klocken,</l>
            <l>Widewidewit! dar danzt de Poppen« –</l>
            <l>He hört dat singn, he hört dat brumm',</l>
            <l>Sin Hart fahrt op de See herum. – –</l>
          </lg>
          <lg rhyme="unknown" type="stanza">
            <l>Wat hett dat ol Gesich wul sehn!</l>
            <l>Nu sitt he op den Eckensteen,</l>
            <l>Sin Kopp is blank as Elfenbeen.</l>
            <l>So sitt he mit den Stock in Hand</l>
            <l>Un teekt Figuren in den Sand,</l>
            <l>De glasern Ogen wit umhöch,</l>
            <l>As wenn he dœr de Wulken seeg.</l>
          </lg>
          <lg rhyme="unknown" type="stanza">
            <l>Wa denkt he an? wa lęvt he van?</l>
            <l>Wa hollt he't ut, de blinne Mann?</l>
          </lg>
          <lg rhyme="unknown" type="stanza">
            <l>O Minschenseel! du Wunnerding!</l>
            <l>Süh an! he hört de Klocken kling'</l>
            <l>»widewidewit!« ut Nach un Smatten,</l>
            <l>»widewidewit!« as Dak un Schatten,</l>
            <l>He horkt un lurt, he hört un süht:</l>
            <l>Sin Hart lęvt vun de ole Tid.</l>
          </lg>
          <lg rhyme="unknown" type="stanza">
            <l>Sin Nawers dot, sin Frünn verswunn',</l>
            <l>Blöm wasst der, wo sin Lœhnstohl stunn.</l>
            <l>He harr en Grasbank um sin Eek,</l>
            <l>Sin Koppel harr en rode Heck;</l>
            <l>Nu stat der Hüs' en ganze Reeg,</l>
            <l>De Eek is dal, de Heck is weg,</l>
            <l>De Sünn schint op en anner Welt:</l>
            <l>He süht sin Köh int gröne Feld. –</l>
          </lg>
          <lg rhyme="unknown" type="stanza">
            <l>Baron vun Unruh! vull in Staat,</l>
            <l>Kumt nie ahn Hannschen op de Strat,</l>
            <l>De schęvsche Hot opt rechter Ohr,</l>
            <l>In linken Arm dat spansche Rohr,</l>
            <l>An jede Flicken putzt un börst,</l>
            <l>Hett jümmer Hosten, jümmer Dörst,</l>
            <l>Is gnädi gegen Lütt un Grot,</l>
            <l>Huldsęli vœr en Botterbrot. –</l>
          </lg>
          <lg rhyme="unknown" type="stanza">
            <l>Klein Jule föhrt de beste Dag,</l>
            <l>Se sitt un plœtert, un se lacht!</l>
            <l>Dof is se, hett keen Tähn in Mund,</l>
            <l>Doch rode Backen vull un rund.</l>
            <l>Se snackt to jede Kind un Küken,</l>
            <l>Wit inne Feern mit Wink un Nücken,</l>
            <l>Un mit de Böm, un mit de Steen,</l>
            <l>Un Nachtens mit sik sülm alleen. –</l>
          </lg>
          <lg rhyme="unknown" type="stanza">
            <l>Ant Finster kumt vun Rut to Rut,</l>
            <l>As söch he sik de beste ut,</l>
            <l>En Kopp, un starrt der dot hendœr,</l>
            <l>Un tritt torügg un kumt hervœr:</l>
            <l>Dat Haar is gris, de Hut is grau,</l>
            <l>De Ogen ligt em holl un blau:</l>
            <l>So geit he jümmer hin un hęr,</l>
            <l>As wenn't en Parpentikel weer.</l>
          </lg>
          <lg rhyme="unknown" type="stanza">
            <l>Doch is de Sünn man ünnergan</l>
            <l>Un hier un dar de Lichten an,</l>
            <l>So kumt he ruter lis' und sacht,</l>
            <l>En Schattenbild vun Dod un Nacht,</l>
            <l>Op leddern Slarren, lank un dünn,</l>
            <l>Un lurt na alle Ecken hin;</l>
            <l>Denn witscht he anne Hüs' hentlank</l>
            <l>Un glupt in jeden düstern Gank,</l>
            <l>Un makt um jeden Minsch en Bagen,</l>
            <l>As gung en Gaudeef ut opt Jagen.</l>
          </lg>
          <lg rhyme="unknown" type="stanza">
            <l>Keen Sorg! he halt sik wat to lęsen,</l>
            <l>Tutenpapier un ol Avisen. –</l>
          </lg>
          <lg rhyme="unknown" type="stanza">
            <l>Schleif-Scheeren-schleif is sülm wat stuf,</l>
            <l>Sin Pudelkopp is as en Duv,</l>
            <l>Doch redt he gut, »schärft« vœr Baron,</l>
            <l>Makt Pipendöpp, un Höd ut Spon,</l>
            <l>Sin Swęwelsticken sünd op chemisch,</l>
            <l>Garvt Mullwarpshüd un Rötten semisch,</l>
            <l>Kann Sęben binn' un Tassen nedn</l>
            <l>Un Proppens ut en Buttel tehn.</l>
            <l>An ole Theepütt fat he'n Nipp</l>
            <l>Un sett de Musfalln op de Wipp,</l>
            <l>He lödt un smędt, bögt Ösch un Haken,</l>
            <l>Kann mischen Kęden sülwern maken,</l>
            <l>Ol Wedderglœs un Kaffemœln</l>
            <l>De bringt he as en Uhr tum Spęln.</l>
            <l>Ok kann he Spitz un Pudel schęrn,</l>
            <l>Un junge Hunn' de Anstand lehrn:</l>
            <l>Am besten is he doch inn Snack,</l>
            <l>Un Meister in de Kautoback. –</l>
          </lg>
          <lg rhyme="unknown" type="stanza">
            <l>Nu hör! wat makt dat Minsch en Qualm!</l>
            <l>Dats Sęweringsch ęrn Morgensalm.</l>
            <l>Ok markt man hier aln Dunst un Ton</l>
            <l>Nan Immenkorf un Kaffebohn.</l>
            <l>Dat bradt un brödt un swarmt ok wul,</l>
            <l>Doch sünd de Nesten jümmer vull;</l>
            <l>De Welt mag buten grön' un blömn:</l>
            <l>Hier sitt en egen Welt to drömn. –</l>
          </lg>
          <lg rhyme="unknown" type="stanza">
            <l>Persepter Jaaps mit de lange Näs</l>
            <l>Börst morgenfröh sin blau Ponnäs',</l>
            <l>Un smęrt de Schoh un wischt de Brill</l>
            <l>Un nimt in Arm de Huspostill.</l>
          </lg>
          <lg rhyme="unknown" type="stanza">
            <l>He wahnt anne Weid bi'n Ostenpohl</l>
            <l>Un hollt en Spęl- un Kinnerschol.</l>
            <l>He kann kalendern un punkteern</l>
            <l>Un weet Bescheed vun Maan un Steern,</l>
            <l>Un Likdornplaster, Brand bespręken,</l>
            <l>Ok kann he gręsi schribn un ręken.</l>
            <l>De Appelhœkersch Stina Koops</l>
            <l>De seggt, he's klöker as de Propst.</l>
          </lg>
          <lg rhyme="unknown" type="stanza">
            <l>De Karktid kumt, de schöne Tid,</l>
            <l>Wa jede Kind en Engel süht,</l>
            <l>De Seel sik op nan baben swingt,</l>
            <l>De Himmel ut de Klocken klingt.</l>
          </lg>
          <lg rhyme="unknown" type="stanza">
            <l>Persepter nimt sin Bok tofat</l>
            <l>Un tritt mit Anstand rut na Strat.</l>
            <l>De Karklüd kamt em all entgegen,</l>
            <l>He wannert langsam siner Wegen.</l>
            <l>Doch wenn de Karkenklocken swigt,</l>
            <l>So tritt he jüst hier oppen Stig.</l>
            <l>Denn steit Baron un röppt: he kumt!</l>
            <l>De ganze Imkorf is verstummt.</l>
            <l>Doch hört man baben œwert Dack</l>
            <l>En Knirrn un Knarrn un Klacke – klack,</l>
            <l>As sleist du 'n Kannsputt mit en Stock:</l>
            <l>Dat 's de ol ręten Klingerklock.</l>
          </lg>
          <lg rhyme="unknown" type="stanza">
            <l>Lach nich! Wullt du de Welt verstan,</l>
            <l>So musst du eernsthaft söken gan.</l>
            <l>Se 's apenbar, de Sünn is hell,</l>
            <l>Un doch – so menni heemli Stell,</l>
            <l>Wo Alle lopt un gat un tręd,</l>
            <l>Un nie – bi hellen Dag' ni seht.</l>
          </lg>
          <lg rhyme="unknown" type="stanza">
            <l>Des Abends drippt man se wul mal</l>
            <l>In Maanschin achter in den »Saal«.</l>
            <l>Baron, in Lœhnstohl, hett tracteert;</l>
            <l>Se snackt un lacht; de »Dod« studeert</l>
            <l>Avisen, dicht ant Finster lœhnt.</l>
            <l>Wück Frunslüd huckt in Eck un klœnt.</l>
            <l>Sęweringsche brummt en Grabgesank,</l>
            <l>Sleif-Scheeren makt en Uhrkęd blank.</l>
            <l>Klein Jule lacht un snackt un rœtelt</l>
            <l>Andächti mit den Kaffekętel.</l>
          </lg>
          <lg rhyme="unknown" type="stanza">
            <l>Dat hölpt nix, Julken! ut is ut,</l>
            <l>Un weer't en vullen Achndeelsputt.</l>
          </lg>
          <lg rhyme="unknown" type="stanza">
            <l>De meisten sünd to Siden rückt,</l>
            <l>Uns Herr Baron hett gnädi nückt.</l>
            <l>Man blot twe Ole sitt noch dar,</l>
            <l>Beid krumm un stumm, in sülwern Haar,</l>
            <l>De Een en bęten blöd torügg</l>
            <l>Un kikt de Anner na't Gesich.</l>
            <l>De Öllste sitt un folt de Hann',</l>
            <l>De Anner sitt un süht em an:</l>
            <l>Dat is Jehannohm un Jehann.</l>
          </lg>
          <lg rhyme="unknown" type="stanza">
            <l>As noch de Tid en anner weer,</l>
            <l>Do seten se as Knecht un Herr:</l>
            <l>De Een in Kutsch un Chees' so smuck,</l>
            <l>De Anner hoch vœran to Buck.</l>
            <l>Dat Schicksal rückt un rückt so lang:</l>
            <l>Nu sitt se op desülwe Bank.</l>
            <l>Wenn dat se noch mal deper sett,</l>
            <l>So ligt se beid int swarte Bett;</l>
            <l>Dar kriggt dat Unglück Ruh un Fręd,</l>
            <l>Un Æwermoth desülwe Stęd.</l>
          </lg>
          <lg rhyme="unknown" type="stanza">
            <l>Jehannohm fangt to snacken an:</l>
            <l>Wa lang ist nu al hęr, Jehann?</l>
            <l>Mi düch, as wenn dat güstern weer,</l>
            <l>Weest noch? min lusti Finsterbeer!</l>
            <l>Ik harr mi jüst min Spiker bu't,</l>
            <l>Wat drunken Jüm en Kaffe ut!</l>
          </lg>
          <lg rhyme="unknown" type="stanza">
            <l>»jawul, Jehannohm! dats ok wahr!</l>
            <l>Dat ward, to Hauaarn, föffdig Jahr.</l>
            <l>De Kaffe weer noch ganz wat Nies,</l>
            <l>Wi drunken ok bi Ammerwis'.</l>
            <l>Greet Unhold kenn em nich to kaken,</l>
            <l>Se wull noch eerst en Bohnsupp maken.</l>
            <l>Wa war se dull! wa hebbt wi lacht!</l>
            <l>Dat weer so warm de ganze Nacht!</l>
            <l>De Dœr stunn op vun Gaarn nan Saal,</l>
            <l>Ohm gung der buten op un dal,</l>
            <l>Un steek He mal de Kopp in Dœr,</l>
            <l>So sä He: Junges, wüllt jüm mehr?«</l>
          </lg>
          <lg rhyme="unknown" type="stanza">
            <l>Jehannohm sitt un folt de Hann',</l>
            <l>Jehann is still un süht em an,</l>
            <l>Denn fangt Jehannohm wedder an:</l>
            <l>Ni wahr, Jehann? Wer harr dat dacht?</l>
            <l>Dat kann doch kam as Dod un Nacht!</l>
            <l>Min Vater sä al, Glück un Noth</l>
            <l>De harrn ęr Stunn' as Ebb un Floth.</l>
            <l>Nu blitzt de Strand, nu schint de Sünn,</l>
            <l>Nu geit de See darœwer hin.</l>
            <l>De Waggen brękt dœr Dik un Land,</l>
            <l>Denn spęlt de Kinner op den Strand. –</l>
          </lg>
          <lg rhyme="unknown" type="stanza">
            <l>Wi wahn bi Büsen dicht ant Haff,</l>
            <l>Um Hus un Wurth en brede Graff,</l>
            <l>En Brügg na Strat, nan Dik en Steg,</l>
            <l>Denn seegn wi œwer de Watten weg;</l>
            <l>Dar kunn ik ganze Namdags stan</l>
            <l>Un seeg dat kamn un seeg dat gan:</l>
            <l>Nu schümn de Waggen grau un grön,</l>
            <l>Nu weert en Dęl so drög un schön.</l>
            <l>Un weeg der'n Sęgel stolt un hell,</l>
            <l>So dröm ik mit vun Well to Well;</l>
            <l>Un leeg de Strand der still un witt,</l>
            <l>So seet un sünn un dröm ik mit.</l>
            <l>Denn spęln de Möwen op den Slick,</l>
            <l>Denn gungn de Schap ann Butendik,</l>
            <l>Denn seeg de Scheper as en Pahl</l>
            <l>Mit Hund un Stock vun Dik hendal.</l>
          </lg>
          <lg rhyme="unknown" type="stanza">
            <l>De Fischer wahn der ęben hin,</l>
            <l>He harr de Netten inne Sünn.</l>
            <l>He gung na Heid mit Kraut un Stint,</l>
            <l>De Netten flick sin Broderkind.</l>
            <l>De hollt ęr Arbeit op den Schot,</l>
            <l>De driggt ni Strümp, de driggt ni Hot,</l>
            <l>Dat gröne Gras dat is ęr Stohl,</l>
            <l>De swarten Lucken sünd ęr Shawl,</l>
            <l>So seet se ganze Sommerdag'</l>
            <l>Un flick un stück un triller sach.</l>
            <l>Ok flech se Körv ut Weed un Spön,</l>
            <l>Weer jümmer schu vœr sik alleen.</l>
            <l>Keem unversehns en Minsch ęr neeg,</l>
            <l>So schot se as en Lamm to höch,</l>
            <l>– Flink weer se, as en jähri Fal –</l>
            <l>Un flog vun Dik to Hus hendal.</l>
            <l>Doch seeg ik ęr mitünner sitten</l>
            <l>An schöne Abends still to knütten,</l>
            <l>Wenn't Water as en Spegel weer</l>
            <l>Un Sęgels trocken œwert Meer:</l>
            <l>Denn streek se sik dat Haar torügg</l>
            <l>Un heel de Fingern babnt Gesich,</l>
            <l>As wull se mit in Schipp un Boot</l>
            <l>Æwer den Spegel, œwer de Floth,</l>
            <l>Un mit de Sünn, de ünnergung,</l>
            <l>Un mit de Swan, de lisen sung.</l>
            <l>Denn kunn ik sachen neger gan,</l>
            <l>Denn heff ik öfter bi ęr stan,</l>
            <l>Un seeg de Ogen deep un klar</l>
            <l>Un swarter, as dat swarte Haar,</l>
            <l>Doch starr, as wenn se dröm un sleep</l>
            <l>Oder sik wegdach inne Schęp.</l>
            <l>Doch sä ik noch so sach: Gunabnd,</l>
            <l>So fahr se mit en Schreck tosam,</l>
            <l>So schu, as harr se wat verschüllt,</l>
            <l>Un seeg mi an, as weer se wild;</l>
            <l>Doch wuss se bald, ik meen't ni slecht,</l>
            <l>Un funn sik na un na torecht.</l>
            <l>Seggn dę se nix, as wenn ik frog,</l>
            <l>Doch ik weer junk, wi weert genog,</l>
            <l>Ik wull man snacken un ęr hörn.</l>
            <l>Se harr en Stimm, dat bęv, dat klung</l>
            <l>Mi jümmerlos, as wenn se sung.</l>
            <l>Dat weer ni lud, dat weer ni klar,</l>
            <l>Ik weet ni – rein so sunnerbar – –</l>
            <l>Ik dröm noch öfters, wa se sä</l>
            <l>Op eenmal: Nu Jehann ade! –</l>
            <l>Ik fahr tosam, as weert en Klang –</l>
            <l>Denn swęv se al de Dik hentlank,</l>
            <l>Un glitsch hendal so lis' un licht,</l>
            <l>As wenn en Duv to Nesten flüggt.</l>
            <l>Ik seeg ęr na un sä Ade –</l>
            <l>Denn seeg ik wedder op de See,</l>
            <l>Mi düch, de Wellen, oder de Swan</l>
            <l>Sän Ade, ade! Jehann ...</l>
          </lg>
          <lg rhyme="unknown" type="stanza">
            <l>De Ole snackt wul wat in Drom</l>
            <l>As Abnds en Sülwerpappelbom:</l>
            <l>De Blœder bęwert op un dal,</l>
            <l>Dat pisselt dann un wann enmal,</l>
            <l>Denn kumt der mal en Tog un Luft,</l>
            <l>Denn klœnt he wat vun Vœrjahrsduft.</l>
          </lg>
          <lg rhyme="unknown" type="stanza">
            <l>Ik weer ni truri, wenn se ging;</l>
            <l>Dat weer je so – wer kunn dat dwing'?</l>
            <l>Dat Water harr je ok sin Will</l>
            <l>Un keem un gung un blenker still,</l>
            <l>Un Dag un Nacht de gungn ęr Gank</l>
            <l>Un Storm un Larm un Swangesank,</l>
            <l>Un Wintersnee un Vœrjahrssünn</l>
            <l>De trocken as de Waggen hin.</l>
            <l>Wer wull se stüern, wenn se keemn?</l>
            <l>Un holen, wenn se Afscheed neemn?</l>
            <l>Dat weer je binn' so still un warm,</l>
            <l>Wenn't buten snie un storm un larm;</l>
            <l>Dat weer noch schöner buten vœr,</l>
            <l>Wenn Summer leeg op Strand un Meer.</l>
          </lg>
          <lg rhyme="unknown" type="stanza">
            <l>Ik söch ęr nie, un drop ęr doch,</l>
            <l>Ik dach an nix un harr genog,</l>
            <l>Ik seeg man, wa se gröter war,</l>
            <l>Wa fin un bleek, mit swarte Haar.</l>
            <l>Wa arm – dat leet ik mi ni dröm',</l>
            <l>Ik broch ęr nix as Strüß un Blöm'. –</l>
            <l>Ęr Ohm de sprok tobraken Platt,</l>
            <l>Seeg düster ut un brun un swatt,</l>
            <l>En groten Mann, ok so vœr sik.</l>
            <l>He stunn mitünner op den Dik,</l>
            <l>Weer in Gedanken ganz verdeep,</l>
            <l>Un starr in See na Böt un Schęp.</l>
          </lg>
          <lg rhyme="unknown" type="stanza">
            <l>Wer harr dat dacht? – In Harst al lat –</l>
            <l>De Blœder welken oppe Strat,</l>
            <l>De Appeln weern al ut den Garn,</l>
            <l>Wi harrn dat hild de Bohn' to aarn,</l>
            <l>De Spinnwipp glinstern mank de Stoppeln,</l>
            <l>De Ossen brüllen vun de Koppeln,</l>
            <l>Dat weer so still, man kunn se hörn</l>
            <l>Noch lisen ut de widste Feern;</l>
            <l>De Wagens klœtern langs den Weg,</l>
            <l>Un Stuff un Nęwel steeg to höch.</l>
          </lg>
          <lg rhyme="unknown" type="stanza">
            <l>Ik fohr uns letzte Slępen rop,</l>
            <l>De Knechten legen möd derop,</l>
            <l>Se snacken lis', as man wul deit,</l>
            <l>Wenn wedder'n Summer slapen geit;</l>
            <l>Doch hör ik't All, ik fohr man sach,</l>
            <l>Ik weer wat swar de hele Dag,</l>
            <l>Mi keem dat Feld so lerri vœr,</l>
            <l>Ok dur mi't um de möden Pęr ...</l>
          </lg>
          <lg rhyme="unknown" type="stanza">
            <l>Nös keemn wi na de Dik hentlank:</l>
            <l>Do leeg de See der spegelblank.</l>
            <l>Wa mennimal harr ik ęr sehn,</l>
            <l>Doch dücht mi, nie so wunnerschön,</l>
            <l>So sülwerglatt, so blau un blid,</l>
            <l>So as de Hęben deep un wit!</l>
          </lg>
          <lg rhyme="unknown" type="stanza">
            <l>En Sęgel blenker as en Mew,</l>
            <l>De langsam achtern Queller swęv.</l>
            <l>Sunst weer dat All so still un dot,</l>
            <l>As sleep de Eer mitsams de Floth.</l>
            <l>Sogar de Knechts ęr Snack verstumm,</l>
            <l>As gung dat Swigen lębndig um.</l>
          </lg>
          <lg rhyme="unknown" type="stanza">
            <l>Am Ende seggt der Een: »Dar süh!</l>
            <l>Nu sett he endli Sęgel bi.</l>
            <l>Dar buten is noch Osten-Köhln,</l>
            <l>De schall der bald heruter wöhln.</l>
            <l>Se seggt, dat is en grote Kaar.</l>
            <l>Wa kann't doch gan! wa sunnerbar!</l>
            <l>Ik ree hier jüs vunmiddag dal,</l>
            <l>Do keem dat Boot an, wat se hal.</l>
            <l>Wi meenn je dat't Zigeuners weern,</l>
            <l>Am Ende sünd't doch feine Herrn.</l>
            <l>Dat munkel ok wul dann un wann,</l>
            <l>Doch wer se kenn, wer löv deran?</l>
            <l>Genog, ik seeg dat Boot der stürn,</l>
            <l>Un do de Fischer un de Diern.</l>
            <l>He harr je wul aln Teken sehn,</l>
            <l>Se legen beide op de Kneen,</l>
            <l>Ik löv </l>
            <l>Doch kunn'k ni ruthörn, wat he sä,</l>
            <l>Mi düch, keen Dütsch – do lęn se an,</l>
            <l>Un ruter sprung en groten Mann,</l>
            <l>Heel fein in Rock, vun Hut un Haar</l>
            <l>Jüs as de Fischer, ganz un gar,</l>
            <l>Se sän, sin Broder – dat's wul so –</l>
            <l>De sprung int Flegen op se to,</l>
            <l>Un harr se fat in jeder Arm</l>
            <l>Un ween, dat much en Steen erbarm'.</l>
            <l>Denn gungn se, as se gungn un stunn'</l>
            <l>Un weern int Boot un weern verswunn'.«</l>
          </lg>
          <lg rhyme="unknown" type="stanza">
            <l>De Ole mag wul wedder dröm,</l>
            <l>De Anner sitt in Ruh to töbn,</l>
            <l>He hett de Sak wul öfters hört</l>
            <l>Un weet al, wa se wider föhrt.</l>
          </lg>
          <lg rhyme="unknown" type="stanza">
            <l>Wa ik to Hus keem, weet'k ni mehr.</l>
            <l>Mi dücht, wi sęgeln œwert Meer.</l>
            <l>Ik stunn un harr ęr bi de Hand,</l>
            <l>Do keemn wi in en herrli Land,</l>
            <l>De See de leeg der spegelblank,</l>
            <l>Dat Gras dat grön ann Strand hentlank,</l>
            <l>De Böm de wussen himmelhoch,</l>
            <l>Ok weern der Blœd un Blöm genog,</l>
            <l>Dat weer so fremd un doch so blid,</l>
            <l>As man wul op de Biller süht.</l>
          </lg>
          <lg rhyme="unknown" type="stanza">
            <l>Denn frag ik ęr un seeg ęr an:</l>
            <l>Seggst du wul nu: Ade Jehann?</l>
            <l>Denn schüttel se de swarten Haar,</l>
            <l>Doch weer se stumm un sunnerbar,</l>
            <l>Un schul de Ogen mit de Hand</l>
            <l>Un starr herœwer œwern Strand,</l>
            <l>Ik ok, in vuller Angst un Weh,</l>
            <l>Un seeg en Sęgel inne See,</l>
            <l>Un denn en Placken, denn en Boot,</l>
            <l>Un denn en Fremden, fein un grot,</l>
            <l>In Rock mit gnęterswarte Haar</l>
            <l>Un as de Fischer ganz un gar.</l>
            <l>De neem ęr fat, mi war so weh,</l>
            <l>Denn sä se: Nu Jehann, ade! – –</l>
          </lg>
          <lg rhyme="unknown" type="stanza">
            <l>Am Ende keem ik to Besinn',</l>
            <l>Do schin de Snee int Finster rin.</l>
            <l>Se sän, dat weer se wunnerbar,</l>
            <l>Dat ik noch lęv un bęter war. – –</l>
          </lg>
          <lg rhyme="unknown" type="stanza">
            <l>Dennößen gung ik in de Welt,</l>
            <l>Un kreeg min Deel an Gut un Geld,</l>
            <l>Un kreeg min Deel an Freid un Leid –</l>
            <l>Un as dat keem, so drog ik't beid;</l>
            <l>Denn jümmer weer mi so to Sinn',</l>
            <l>As weer keen rechten Smack derin,</l>
            <l>Denn jümmer weer mi so to Moth,</l>
            <l>As keem un gung dat, as de Floth ...</l>
          </lg>
          <lg rhyme="unknown" type="stanza">
            <l>He swiggt un nült de Kopp in Hand –</l>
            <l>He drömt wul noch mal vun de Strand ...</l>
            <l>So flüggt de Seel dœr Nacht un Smatten</l>
            <l>Un finnt ęr Stell mit Rau un Schatten.</l>
          </lg>
          <lg rhyme="unknown" type="stanza">
            <l>Hö, hö! de Annern ward noch lud!</l>
            <l>Schleif-Scheeren putzt wul'n Dünjen ut!</l>
            <l>He hett son Art to »Sęgeldrücken«,</l>
            <l>Dat Alle lacht as schulln se sticken.</l>
            <l>Denn ward de »Dod« dat gar to dull,</l>
            <l>He hęvt de Hann' vun Zeitungs vull,</l>
            <l>– Wul meist en Halfstig Jahr to old –</l>
            <l>He hęvt de Hann', un hett se fold,</l>
            <l>Un seggt: Wa mœgt Ji so vertelln!</l>
            <l>Antwerpen brennt de Citadelln!</l>
            <l>In Frankrik is dat Solt so dür!</l>
            <l>De ganze Süden steit in Für!</l>
            <l>Dom Michel hett Dom Carl besieg!</l>
            <l>Dat durt ni lang, so hebbt wi Krieg!</l>
          </lg>
          <lg rhyme="unknown" type="stanza">
            <l>So stręvt he rut mit grote Schritt.</l>
            <l>Ok vœr de Annern ward dat Tid.</l>
            <l>Doch Sęweringsche singt noch lang</l>
            <l>En Pestilenz- un Kriegsgesang.</l>
          </lg>
          <lg rhyme="unknown" type="stanza">
            <l>Du hest wul irgnd en Eck in Hus',</l>
            <l>Son Trummelsaal vœr Rött un Mus,</l>
            <l>En lütt Karbüßel ünnern Ok</l>
            <l>Bi'n Schösteen an in Sott un Smok,</l>
            <l>Wo Węwerknecht un Spinnwipp reedt</l>
            <l>Un Dusendbeen sin Eier brödt:</l>
            <l>De Dodenhamer kloppt in Balken,</l>
            <l>Flegengerippen hangt in Galgen.</l>
            <l>Dar ligt de Nagels sünner Köpp</l>
            <l>Un Arm un Been vun Wihnachtspöpp,</l>
            <l>Ol Sagen mit utręten Tähn,</l>
            <l>Grotvaderstöhl mit braken Been, –</l>
            <l>Genog son düstern Rumpelkabn</l>
            <l>Vœr twei Geschirr un Isenkram,</l>
            <l>En Platz, wo Sommerlang keen Gras,</l>
            <l>As höchstens Stęwelschimmel wasst;</l>
            <l>De ward vun Sünn noch Maan ni hell,</l>
            <l>Ni Katt noch Hund besöcht de Stell,</l>
            <l>As höchstens mal de Murgesell.</l>
            <l>Dat is en Platz vœr Jungs un Mömn,</l>
            <l>Dar sitt de ole Tid to drömn,</l>
            <l>De künnt de operklärten Herrn</l>
            <l>Gottlof! mi doch ni operklärn.</l>
          </lg>
          <lg rhyme="unknown" type="stanza">
            <l>Du fahrst des Sünnabnds hin to Mark,</l>
            <l>Inn Lannweg fühst du hell de Kark</l>
            <l>Un Wag' an Wagen vœr di hęr,</l>
            <l>Mit smucke Lüd un schöne Pęr,</l>
            <l>De Hüs' an beiden Siden hin,</l>
            <l>Babn œwern Kopp de hogen Linn',</l>
            <l>Un nerrn en Lęben antosehn,</l>
            <l>Du denkst, de Heid is wunnerschön.</l>
            <l>Jawul! vœrn Buern hintosmöken</l>
            <l>Un Kundn un gude Frünn' besöken!</l>
          </lg>
          <lg rhyme="unknown" type="stanza">
            <l>De Slachter kumt op halwen Węgen,</l>
            <l>De Botterhœker kumt entgegen,</l>
            <l>De Möller langt di rasch in Sack,</l>
            <l>Un Alle hebbt ęr Mund vull Snack,</l>
            <l>Geld as dat Heu, en Tung so lich,</l>
            <l>Un luter Sünnschin opt Gesich.</l>
            <l>Vœr Dœr un Infahrt steit de Knecht,</l>
            <l>In Dörnsch de Kaffekann torecht.</l>
            <l>De Pip un Kaffe smeckt di gut,</l>
            <l>Denn wannert wi tosam herut.</l>
            <l>So süht de Heid in Sünnschin ut!</l>
          </lg>
          <lg rhyme="unknown" type="stanza">
            <l>Breet vœr de schöne Österstrat –</l>
            <l>Töf hier mal! ehr wi wider gat.</l>
            <l>Dat gift hier so vęl Smucks un Nies,</l>
            <l>Man ward dat Markdags kum mal wis.</l>
            <l>Allee un Jümfernstig sünd klar,</l>
            <l>En Steenbrügg leggt se tokum Jahr,</l>
            <l>De Pohl ward utdämmt un beplant</l>
            <l>Mit Büsch un Böm un allerhand,</l>
            <l>Un Abends brennt der langs den Stig</l>
            <l>An jede Pahl en glasern Lüch.</l>
            <l>Ja, ja! so ward wi afpoleert,</l>
            <l>An alle Ecken operklärt. –</l>
          </lg>
          <lg rhyme="unknown" type="stanza">
            <l>Sühst du dat Hus hier wat torügg?</l>
            <l>Ut Finster kikt en ol Gesich,</l>
            <l>Een lœhnt op Krücken ut de Dœr,</l>
            <l>Barfote Junges spęlt dervœr,</l>
            <l>En Griskopp wascht sik bi de Pump,</l>
            <l>En Olsche sitt der still un stump:</l>
            <l>Dar kumt en Rędner an un fecht,</l>
            <l>Keen Minsch versteit em, wat he seggt,</l>
            <l>He sparrt de nakten Föt vuneen,</l>
            <l>De Büxen sünd em vęls to kleen,</l>
            <l>He rędt gewalti to de Annern,</l>
            <l>Denn fangt he mächti an to wannern.</l>
          </lg>
          <lg rhyme="unknown" type="stanza">
            <l>Wat is dar los? Wats dat vœrn Kram?</l>
            <l>Du – dats uns Heider Rumpelkabn!</l>
            <l>De ward vun Sünn noch Maan ni hell,</l>
            <l>Ni Katt noch Hund besöcht de Stell,</l>
            <l>As höchstens mal de Dischergesell;</l>
            <l>Dar sitt dat vull vun ole Knaken,</l>
            <l>Verstand toschann', dat Hart tobraken,</l>
            <l>Dar sitt en Welt so old un krus</l>
            <l>Un smoki, as dat ole Hus,</l>
            <l>Vull Dünjens, Märken un Geschichten,</l>
            <l>Un Höhnergloben trotz de Lüchten:</l>
            <l>Dat spökelt hier noch apenbar,</l>
            <l>As domals, do dat opbu't war. –</l>
          </lg>
          <lg rhyme="unknown" type="stanza">
            <l>Man fęgt sin Hus vun nerrn bet babn:</l>
            <l>Wull schęrt sik um den Rumpelkabn?</l>
          </lg>
          <lg rhyme="unknown" type="stanza">
            <l>In Jahren kumt dat mal vellicht,</l>
            <l>Dat man en Stück ton Vœrschin kriggt:</l>
            <l>En Kassen mit en oldmodsch Slött,</l>
            <l>Wormfręten Borrn un half verrött:</l>
            <l>Dar kikt en Blatt rut mit en Bild,</l>
            <l>Swinsleddern Inband, mal vergüldt,</l>
            <l>En Dos' ut Mischen mit en Kopp,</l>
            <l>Hollandsche Rimelsch stat darop:</l>
            <l>Mynheer mit Kalkpip oppe Tünn,</l>
            <l>En nakten Neger inne Sünn,</l>
            <l>En Schipp mit Sęgeln wit int Meer,</l>
            <l>En Mann mitn Mistfork achterhęr –</l>
          </lg>
          <lg rhyme="unknown" type="stanza">
            <l>Wat steit de Jung un drömt un fragt!</l>
            <l>Ol Nawer snackt ut ole Dag',</l>
            <l>Vun Amsterdam, de riken Staten,</l>
            <l>Pannkoken ęten vun de Straten,</l>
            <l>Böt' anne Hüs, un Klockenspill –</l>
          </lg>
          <lg rhyme="unknown" type="stanza">
            <l>De Ole klœnt, de Jung is still.</l>
            <l>»widewidewit! dar klingt de Klocken,</l>
            <l>Widewidewit! dar danzt de Poppen« –</l>
            <l>He hört dat singn, he hört dat brumm',</l>
            <l>Sin Hart fahrt op de See herum. – –</l>
          </lg>
          <lg rhyme="unknown" type="stanza">
            <l>Wat hett dat ol Gesich wul sehn!</l>
            <l>Nu sitt he op den Eckensteen,</l>
            <l>Sin Kopp is blank as Elfenbeen.</l>
            <l>So sitt he mit den Stock in Hand</l>
            <l>Un teekt Figuren in den Sand,</l>
            <l>De glasern Ogen wit umhöch,</l>
            <l>As wenn he dœr de Wulken seeg.</l>
          </lg>
          <lg rhyme="unknown" type="stanza">
            <l>Wa denkt he an? wa lęvt he van?</l>
            <l>Wa hollt he't ut, de blinne Mann?</l>
          </lg>
          <lg rhyme="unknown" type="stanza">
            <l>O Minschenseel! du Wunnerding!</l>
            <l>Süh an! he hört de Klocken kling'</l>
            <l>»widewidewit!« ut Nach un Smatten,</l>
            <l>»widewidewit!« as Dak un Schatten,</l>
            <l>He horkt un lurt, he hört un süht:</l>
            <l>Sin Hart lęvt vun de ole Tid.</l>
          </lg>
          <lg rhyme="unknown" type="stanza">
            <l>Sin Nawers dot, sin Frünn verswunn',</l>
            <l>Blöm wasst der, wo sin Lœhnstohl stunn.</l>
            <l>He harr en Grasbank um sin Eek,</l>
            <l>Sin Koppel harr en rode Heck;</l>
            <l>Nu stat der Hüs' en ganze Reeg,</l>
            <l>De Eek is dal, de Heck is weg,</l>
            <l>De Sünn schint op en anner Welt:</l>
            <l>He süht sin Köh int gröne Feld. –</l>
          </lg>
          <lg rhyme="unknown" type="stanza">
            <l>Baron vun Unruh! vull in Staat,</l>
            <l>Kumt nie ahn Hannschen op de Strat,</l>
            <l>De schęvsche Hot opt rechter Ohr,</l>
            <l>In linken Arm dat spansche Rohr,</l>
            <l>An jede Flicken putzt un börst,</l>
            <l>Hett jümmer Hosten, jümmer Dörst,</l>
            <l>Is gnädi gegen Lütt un Grot,</l>
            <l>Huldsęli vœr en Botterbrot. –</l>
          </lg>
          <lg rhyme="unknown" type="stanza">
            <l>Klein Jule föhrt de beste Dag,</l>
            <l>Se sitt un plœtert, un se lacht!</l>
            <l>Dof is se, hett keen Tähn in Mund,</l>
            <l>Doch rode Backen vull un rund.</l>
            <l>Se snackt to jede Kind un Küken,</l>
            <l>Wit inne Feern mit Wink un Nücken,</l>
            <l>Un mit de Böm, un mit de Steen,</l>
            <l>Un Nachtens mit sik sülm alleen. –</l>
          </lg>
          <lg rhyme="unknown" type="stanza">
            <l>Ant Finster kumt vun Rut to Rut,</l>
            <l>As söch he sik de beste ut,</l>
            <l>En Kopp, un starrt der dot hendœr,</l>
            <l>Un tritt torügg un kumt hervœr:</l>
            <l>Dat Haar is gris, de Hut is grau,</l>
            <l>De Ogen ligt em holl un blau:</l>
            <l>So geit he jümmer hin un hęr,</l>
            <l>As wenn't en Parpentikel weer.</l>
          </lg>
          <lg rhyme="unknown" type="stanza">
            <l>Doch is de Sünn man ünnergan</l>
            <l>Un hier un dar de Lichten an,</l>
            <l>So kumt he ruter lis' und sacht,</l>
            <l>En Schattenbild vun Dod un Nacht,</l>
            <l>Op leddern Slarren, lank un dünn,</l>
            <l>Un lurt na alle Ecken hin;</l>
            <l>Denn witscht he anne Hüs' hentlank</l>
            <l>Un glupt in jeden düstern Gank,</l>
            <l>Un makt um jeden Minsch en Bagen,</l>
            <l>As gung en Gaudeef ut opt Jagen.</l>
          </lg>
          <lg rhyme="unknown" type="stanza">
            <l>Keen Sorg! he halt sik wat to lęsen,</l>
            <l>Tutenpapier un ol Avisen. –</l>
          </lg>
          <lg rhyme="unknown" type="stanza">
            <l>Schleif-Scheeren-schleif is sülm wat stuf,</l>
            <l>Sin Pudelkopp is as en Duv,</l>
            <l>Doch redt he gut, »schärft« vœr Baron,</l>
            <l>Makt Pipendöpp, un Höd ut Spon,</l>
            <l>Sin Swęwelsticken sünd op chemisch,</l>
            <l>Garvt Mullwarpshüd un Rötten semisch,</l>
            <l>Kann Sęben binn' un Tassen nedn</l>
            <l>Un Proppens ut en Buttel tehn.</l>
            <l>An ole Theepütt fat he'n Nipp</l>
            <l>Un sett de Musfalln op de Wipp,</l>
            <l>He lödt un smędt, bögt Ösch un Haken,</l>
            <l>Kann mischen Kęden sülwern maken,</l>
            <l>Ol Wedderglœs un Kaffemœln</l>
            <l>De bringt he as en Uhr tum Spęln.</l>
            <l>Ok kann he Spitz un Pudel schęrn,</l>
            <l>Un junge Hunn' de Anstand lehrn:</l>
            <l>Am besten is he doch inn Snack,</l>
            <l>Un Meister in de Kautoback. –</l>
          </lg>
          <lg rhyme="unknown" type="stanza">
            <l>Nu hör! wat makt dat Minsch en Qualm!</l>
            <l>Dats Sęweringsch ęrn Morgensalm.</l>
            <l>Ok markt man hier aln Dunst un Ton</l>
            <l>Nan Immenkorf un Kaffebohn.</l>
            <l>Dat bradt un brödt un swarmt ok wul,</l>
            <l>Doch sünd de Nesten jümmer vull;</l>
            <l>De Welt mag buten grön' un blömn:</l>
            <l>Hier sitt en egen Welt to drömn. –</l>
          </lg>
          <lg rhyme="unknown" type="stanza">
            <l>Persepter Jaaps mit de lange Näs</l>
            <l>Börst morgenfröh sin blau Ponnäs',</l>
            <l>Un smęrt de Schoh un wischt de Brill</l>
            <l>Un nimt in Arm de Huspostill.</l>
          </lg>
          <lg rhyme="unknown" type="stanza">
            <l>He wahnt anne Weid bi'n Ostenpohl</l>
            <l>Un hollt en Spęl- un Kinnerschol.</l>
            <l>He kann kalendern un punkteern</l>
            <l>Un weet Bescheed vun Maan un Steern,</l>
            <l>Un Likdornplaster, Brand bespręken,</l>
            <l>Ok kann he gręsi schribn un ręken.</l>
            <l>De Appelhœkersch Stina Koops</l>
            <l>De seggt, he's klöker as de Propst.</l>
          </lg>
          <lg rhyme="unknown" type="stanza">
            <l>De Karktid kumt, de schöne Tid,</l>
            <l>Wa jede Kind en Engel süht,</l>
            <l>De Seel sik op nan baben swingt,</l>
            <l>De Himmel ut de Klocken klingt.</l>
          </lg>
          <lg rhyme="unknown" type="stanza">
            <l>Persepter nimt sin Bok tofat</l>
            <l>Un tritt mit Anstand rut na Strat.</l>
            <l>De Karklüd kamt em all entgegen,</l>
            <l>He wannert langsam siner Wegen.</l>
            <l>Doch wenn de Karkenklocken swigt,</l>
            <l>So tritt he jüst hier oppen Stig.</l>
            <l>Denn steit Baron un röppt: he kumt!</l>
            <l>De ganze Imkorf is verstummt.</l>
            <l>Doch hört man baben œwert Dack</l>
            <l>En Knirrn un Knarrn un Klacke – klack,</l>
            <l>As sleist du 'n Kannsputt mit en Stock:</l>
            <l>Dat 's de ol ręten Klingerklock.</l>
          </lg>
          <lg rhyme="unknown" type="stanza">
            <l>Lach nich! Wullt du de Welt verstan,</l>
            <l>So musst du eernsthaft söken gan.</l>
            <l>Se 's apenbar, de Sünn is hell,</l>
            <l>Un doch – so menni heemli Stell,</l>
            <l>Wo Alle lopt un gat un tręd,</l>
            <l>Un nie – bi hellen Dag' ni seht.</l>
          </lg>
          <lg rhyme="unknown" type="stanza">
            <l>Des Abends drippt man se wul mal</l>
            <l>In Maanschin achter in den »Saal«.</l>
            <l>Baron, in Lœhnstohl, hett tracteert;</l>
            <l>Se snackt un lacht; de »Dod« studeert</l>
            <l>Avisen, dicht ant Finster lœhnt.</l>
            <l>Wück Frunslüd huckt in Eck un klœnt.</l>
            <l>Sęweringsche brummt en Grabgesank,</l>
            <l>Sleif-Scheeren makt en Uhrkęd blank.</l>
            <l>Klein Jule lacht un snackt un rœtelt</l>
            <l>Andächti mit den Kaffekętel.</l>
          </lg>
          <lg rhyme="unknown" type="stanza">
            <l>Dat hölpt nix, Julken! ut is ut,</l>
            <l>Un weer't en vullen Achndeelsputt.</l>
          </lg>
          <lg rhyme="unknown" type="stanza">
            <l>De meisten sünd to Siden rückt,</l>
            <l>Uns Herr Baron hett gnädi nückt.</l>
            <l>Man blot twe Ole sitt noch dar,</l>
            <l>Beid krumm un stumm, in sülwern Haar,</l>
            <l>De Een en bęten blöd torügg</l>
            <l>Un kikt de Anner na't Gesich.</l>
            <l>De Öllste sitt un folt de Hann',</l>
            <l>De Anner sitt un süht em an:</l>
            <l>Dat is Jehannohm un Jehann.</l>
          </lg>
          <lg rhyme="unknown" type="stanza">
            <l>As noch de Tid en anner weer,</l>
            <l>Do seten se as Knecht un Herr:</l>
            <l>De Een in Kutsch un Chees' so smuck,</l>
            <l>De Anner hoch vœran to Buck.</l>
            <l>Dat Schicksal rückt un rückt so lang:</l>
            <l>Nu sitt se op desülwe Bank.</l>
            <l>Wenn dat se noch mal deper sett,</l>
            <l>So ligt se beid int swarte Bett;</l>
            <l>Dar kriggt dat Unglück Ruh un Fręd,</l>
            <l>Un Æwermoth desülwe Stęd.</l>
          </lg>
          <lg rhyme="unknown" type="stanza">
            <l>Jehannohm fangt to snacken an:</l>
            <l>Wa lang ist nu al hęr, Jehann?</l>
            <l>Mi düch, as wenn dat güstern weer,</l>
            <l>Weest noch? min lusti Finsterbeer!</l>
            <l>Ik harr mi jüst min Spiker bu't,</l>
            <l>Wat drunken Jüm en Kaffe ut!</l>
          </lg>
          <lg rhyme="unknown" type="stanza">
            <l>»jawul, Jehannohm! dats ok wahr!</l>
            <l>Dat ward, to Hauaarn, föffdig Jahr.</l>
            <l>De Kaffe weer noch ganz wat Nies,</l>
            <l>Wi drunken ok bi Ammerwis'.</l>
            <l>Greet Unhold kenn em nich to kaken,</l>
            <l>Se wull noch eerst en Bohnsupp maken.</l>
            <l>Wa war se dull! wa hebbt wi lacht!</l>
            <l>Dat weer so warm de ganze Nacht!</l>
            <l>De Dœr stunn op vun Gaarn nan Saal,</l>
            <l>Ohm gung der buten op un dal,</l>
            <l>Un steek He mal de Kopp in Dœr,</l>
            <l>So sä He: Junges, wüllt jüm mehr?«</l>
          </lg>
          <lg rhyme="unknown" type="stanza">
            <l>Jehannohm sitt un folt de Hann',</l>
            <l>Jehann is still un süht em an,</l>
            <l>Denn fangt Jehannohm wedder an:</l>
            <l>Ni wahr, Jehann? Wer harr dat dacht?</l>
            <l>Dat kann doch kam as Dod un Nacht!</l>
            <l>Min Vater sä al, Glück un Noth</l>
            <l>De harrn ęr Stunn' as Ebb un Floth.</l>
            <l>Nu blitzt de Strand, nu schint de Sünn,</l>
            <l>Nu geit de See darœwer hin.</l>
            <l>De Waggen brękt dœr Dik un Land,</l>
            <l>Denn spęlt de Kinner op den Strand. –</l>
          </lg>
          <lg rhyme="unknown" type="stanza">
            <l>Wi wahn bi Büsen dicht ant Haff,</l>
            <l>Um Hus un Wurth en brede Graff,</l>
            <l>En Brügg na Strat, nan Dik en Steg,</l>
            <l>Denn seegn wi œwer de Watten weg;</l>
            <l>Dar kunn ik ganze Namdags stan</l>
            <l>Un seeg dat kamn un seeg dat gan:</l>
            <l>Nu schümn de Waggen grau un grön,</l>
            <l>Nu weert en Dęl so drög un schön.</l>
            <l>Un weeg der'n Sęgel stolt un hell,</l>
            <l>So dröm ik mit vun Well to Well;</l>
            <l>Un leeg de Strand der still un witt,</l>
            <l>So seet un sünn un dröm ik mit.</l>
            <l>Denn spęln de Möwen op den Slick,</l>
            <l>Denn gungn de Schap ann Butendik,</l>
            <l>Denn seeg de Scheper as en Pahl</l>
            <l>Mit Hund un Stock vun Dik hendal.</l>
          </lg>
          <lg rhyme="unknown" type="stanza">
            <l>De Fischer wahn der ęben hin,</l>
            <l>He harr de Netten inne Sünn.</l>
            <l>He gung na Heid mit Kraut un Stint,</l>
            <l>De Netten flick sin Broderkind.</l>
            <l>De hollt ęr Arbeit op den Schot,</l>
            <l>De driggt ni Strümp, de driggt ni Hot,</l>
            <l>Dat gröne Gras dat is ęr Stohl,</l>
            <l>De swarten Lucken sünd ęr Shawl,</l>
            <l>So seet se ganze Sommerdag'</l>
            <l>Un flick un stück un triller sach.</l>
            <l>Ok flech se Körv ut Weed un Spön,</l>
            <l>Weer jümmer schu vœr sik alleen.</l>
            <l>Keem unversehns en Minsch ęr neeg,</l>
            <l>So schot se as en Lamm to höch,</l>
            <l>– Flink weer se, as en jähri Fal –</l>
            <l>Un flog vun Dik to Hus hendal.</l>
            <l>Doch seeg ik ęr mitünner sitten</l>
            <l>An schöne Abends still to knütten,</l>
            <l>Wenn't Water as en Spegel weer</l>
            <l>Un Sęgels trocken œwert Meer:</l>
            <l>Denn streek se sik dat Haar torügg</l>
            <l>Un heel de Fingern babnt Gesich,</l>
            <l>As wull se mit in Schipp un Boot</l>
            <l>Æwer den Spegel, œwer de Floth,</l>
            <l>Un mit de Sünn, de ünnergung,</l>
            <l>Un mit de Swan, de lisen sung.</l>
            <l>Denn kunn ik sachen neger gan,</l>
            <l>Denn heff ik öfter bi ęr stan,</l>
            <l>Un seeg de Ogen deep un klar</l>
            <l>Un swarter, as dat swarte Haar,</l>
            <l>Doch starr, as wenn se dröm un sleep</l>
            <l>Oder sik wegdach inne Schęp.</l>
            <l>Doch sä ik noch so sach: Gunabnd,</l>
            <l>So fahr se mit en Schreck tosam,</l>
            <l>So schu, as harr se wat verschüllt,</l>
            <l>Un seeg mi an, as weer se wild;</l>
            <l>Doch wuss se bald, ik meen't ni slecht,</l>
            <l>Un funn sik na un na torecht.</l>
            <l>Seggn dę se nix, as wenn ik frog,</l>
            <l>Doch ik weer junk, wi weert genog,</l>
            <l>Ik wull man snacken un ęr hörn.</l>
            <l>Se harr en Stimm, dat bęv, dat klung</l>
            <l>Mi jümmerlos, as wenn se sung.</l>
            <l>Dat weer ni lud, dat weer ni klar,</l>
            <l>Ik weet ni – rein so sunnerbar – –</l>
            <l>Ik dröm noch öfters, wa se sä</l>
            <l>Op eenmal: Nu Jehann ade! –</l>
            <l>Ik fahr tosam, as weert en Klang –</l>
            <l>Denn swęv se al de Dik hentlank,</l>
            <l>Un glitsch hendal so lis' un licht,</l>
            <l>As wenn en Duv to Nesten flüggt.</l>
            <l>Ik seeg ęr na un sä Ade –</l>
            <l>Denn seeg ik wedder op de See,</l>
            <l>Mi düch, de Wellen, oder de Swan</l>
            <l>Sän Ade, ade! Jehann ...</l>
          </lg>
          <lg rhyme="unknown" type="stanza">
            <l>De Ole snackt wul wat in Drom</l>
            <l>As Abnds en Sülwerpappelbom:</l>
            <l>De Blœder bęwert op un dal,</l>
            <l>Dat pisselt dann un wann enmal,</l>
            <l>Denn kumt der mal en Tog un Luft,</l>
            <l>Denn klœnt he wat vun Vœrjahrsduft.</l>
          </lg>
          <lg rhyme="unknown" type="stanza">
            <l>Ik weer ni truri, wenn se ging;</l>
            <l>Dat weer je so – wer kunn dat dwing'?</l>
            <l>Dat Water harr je ok sin Will</l>
            <l>Un keem un gung un blenker still,</l>
            <l>Un Dag un Nacht de gungn ęr Gank</l>
            <l>Un Storm un Larm un Swangesank,</l>
            <l>Un Wintersnee un Vœrjahrssünn</l>
            <l>De trocken as de Waggen hin.</l>
            <l>Wer wull se stüern, wenn se keemn?</l>
            <l>Un holen, wenn se Afscheed neemn?</l>
            <l>Dat weer je binn' so still un warm,</l>
            <l>Wenn't buten snie un storm un larm;</l>
            <l>Dat weer noch schöner buten vœr,</l>
            <l>Wenn Summer leeg op Strand un Meer.</l>
          </lg>
          <lg rhyme="unknown" type="stanza">
            <l>Ik söch ęr nie, un drop ęr doch,</l>
            <l>Ik dach an nix un harr genog,</l>
            <l>Ik seeg man, wa se gröter war,</l>
            <l>Wa fin un bleek, mit swarte Haar.</l>
            <l>Wa arm – dat leet ik mi ni dröm',</l>
            <l>Ik broch ęr nix as Strüß un Blöm'. –</l>
            <l>Ęr Ohm de sprok tobraken Platt,</l>
            <l>Seeg düster ut un brun un swatt,</l>
            <l>En groten Mann, ok so vœr sik.</l>
            <l>He stunn mitünner op den Dik,</l>
            <l>Weer in Gedanken ganz verdeep,</l>
            <l>Un starr in See na Böt un Schęp.</l>
          </lg>
          <lg rhyme="unknown" type="stanza">
            <l>Wer harr dat dacht? – In Harst al lat –</l>
            <l>De Blœder welken oppe Strat,</l>
            <l>De Appeln weern al ut den Garn,</l>
            <l>Wi harrn dat hild de Bohn' to aarn,</l>
            <l>De Spinnwipp glinstern mank de Stoppeln,</l>
            <l>De Ossen brüllen vun de Koppeln,</l>
            <l>Dat weer so still, man kunn se hörn</l>
            <l>Noch lisen ut de widste Feern;</l>
            <l>De Wagens klœtern langs den Weg,</l>
            <l>Un Stuff un Nęwel steeg to höch.</l>
          </lg>
          <lg rhyme="unknown" type="stanza">
            <l>Ik fohr uns letzte Slępen rop,</l>
            <l>De Knechten legen möd derop,</l>
            <l>Se snacken lis', as man wul deit,</l>
            <l>Wenn wedder'n Summer slapen geit;</l>
            <l>Doch hör ik't All, ik fohr man sach,</l>
            <l>Ik weer wat swar de hele Dag,</l>
            <l>Mi keem dat Feld so lerri vœr,</l>
            <l>Ok dur mi't um de möden Pęr ...</l>
          </lg>
          <lg rhyme="unknown" type="stanza">
            <l>Nös keemn wi na de Dik hentlank:</l>
            <l>Do leeg de See der spegelblank.</l>
            <l>Wa mennimal harr ik ęr sehn,</l>
            <l>Doch dücht mi, nie so wunnerschön,</l>
            <l>So sülwerglatt, so blau un blid,</l>
            <l>So as de Hęben deep un wit!</l>
          </lg>
          <lg rhyme="unknown" type="stanza">
            <l>En Sęgel blenker as en Mew,</l>
            <l>De langsam achtern Queller swęv.</l>
            <l>Sunst weer dat All so still un dot,</l>
            <l>As sleep de Eer mitsams de Floth.</l>
            <l>Sogar de Knechts ęr Snack verstumm,</l>
            <l>As gung dat Swigen lębndig um.</l>
          </lg>
          <lg rhyme="unknown" type="stanza">
            <l>Am Ende seggt der Een: »Dar süh!</l>
            <l>Nu sett he endli Sęgel bi.</l>
            <l>Dar buten is noch Osten-Köhln,</l>
            <l>De schall der bald heruter wöhln.</l>
            <l>Se seggt, dat is en grote Kaar.</l>
            <l>Wa kann't doch gan! wa sunnerbar!</l>
            <l>Ik ree hier jüs vunmiddag dal,</l>
            <l>Do keem dat Boot an, wat se hal.</l>
            <l>Wi meenn je dat't Zigeuners weern,</l>
            <l>Am Ende sünd't doch feine Herrn.</l>
            <l>Dat munkel ok wul dann un wann,</l>
            <l>Doch wer se kenn, wer löv deran?</l>
            <l>Genog, ik seeg dat Boot der stürn,</l>
            <l>Un do de Fischer un de Diern.</l>
            <l>He harr je wul aln Teken sehn,</l>
            <l>Se legen beide op de Kneen,</l>
            <l>Ik löv </l>
            <l>Doch kunn'k ni ruthörn, wat he sä,</l>
            <l>Mi düch, keen Dütsch – do lęn se an,</l>
            <l>Un ruter sprung en groten Mann,</l>
            <l>Heel fein in Rock, vun Hut un Haar</l>
            <l>Jüs as de Fischer, ganz un gar,</l>
            <l>Se sän, sin Broder – dat's wul so –</l>
            <l>De sprung int Flegen op se to,</l>
            <l>Un harr se fat in jeder Arm</l>
            <l>Un ween, dat much en Steen erbarm'.</l>
            <l>Denn gungn se, as se gungn un stunn'</l>
            <l>Un weern int Boot un weern verswunn'.«</l>
          </lg>
          <lg rhyme="unknown" type="stanza">
            <l>De Ole mag wul wedder dröm,</l>
            <l>De Anner sitt in Ruh to töbn,</l>
            <l>He hett de Sak wul öfters hört</l>
            <l>Un weet al, wa se wider föhrt.</l>
          </lg>
          <lg rhyme="unknown" type="stanza">
            <l>Wa ik to Hus keem, weet'k ni mehr.</l>
            <l>Mi dücht, wi sęgeln œwert Meer.</l>
            <l>Ik stunn un harr ęr bi de Hand,</l>
            <l>Do keemn wi in en herrli Land,</l>
            <l>De See de leeg der spegelblank,</l>
            <l>Dat Gras dat grön ann Strand hentlank,</l>
            <l>De Böm de wussen himmelhoch,</l>
            <l>Ok weern der Blœd un Blöm genog,</l>
            <l>Dat weer so fremd un doch so blid,</l>
            <l>As man wul op de Biller süht.</l>
          </lg>
          <lg rhyme="unknown" type="stanza">
            <l>Denn frag ik ęr un seeg ęr an:</l>
            <l>Seggst du wul nu: Ade Jehann?</l>
            <l>Denn schüttel se de swarten Haar,</l>
            <l>Doch weer se stumm un sunnerbar,</l>
            <l>Un schul de Ogen mit de Hand</l>
            <l>Un starr herœwer œwern Strand,</l>
            <l>Ik ok, in vuller Angst un Weh,</l>
            <l>Un seeg en Sęgel inne See,</l>
            <l>Un denn en Placken, denn en Boot,</l>
            <l>Un denn en Fremden, fein un grot,</l>
            <l>In Rock mit gnęterswarte Haar</l>
            <l>Un as de Fischer ganz un gar.</l>
            <l>De neem ęr fat, mi war so weh,</l>
            <l>Denn sä se: Nu Jehann, ade! – –</l>
          </lg>
          <lg rhyme="unknown" type="stanza">
            <l>Am Ende keem ik to Besinn',</l>
            <l>Do schin de Snee int Finster rin.</l>
            <l>Se sän, dat weer se wunnerbar,</l>
            <l>Dat ik noch lęv un bęter war. – –</l>
          </lg>
          <lg rhyme="unknown" type="stanza">
            <l>Dennößen gung ik in de Welt,</l>
            <l>Un kreeg min Deel an Gut un Geld,</l>
            <l>Un kreeg min Deel an Freid un Leid –</l>
            <l>Un as dat keem, so drog ik't beid;</l>
            <l>Denn jümmer weer mi so to Sinn',</l>
            <l>As weer keen rechten Smack derin,</l>
            <l>Denn jümmer weer mi so to Moth,</l>
            <l>As keem un gung dat, as de Floth ...</l>
          </lg>
          <lg rhyme="unknown" type="stanza">
            <l>He swiggt un nült de Kopp in Hand –</l>
            <l>He drömt wul noch mal vun de Strand ...</l>
            <l>So flüggt de Seel dœr Nacht un Smatten</l>
            <l>Un finnt ęr Stell mit Rau un Schatten.</l>
          </lg>
          <lg rhyme="unknown" type="stanza">
            <l>Hö, hö! de Annern ward noch lud!</l>
            <l>Schleif-Scheeren putzt wul'n Dünjen ut!</l>
            <l>He hett son Art to »Sęgeldrücken«,</l>
            <l>Dat Alle lacht as schulln se sticken.</l>
            <l>Denn ward de »Dod« dat gar to dull,</l>
            <l>He hęvt de Hann' vun Zeitungs vull,</l>
            <l>– Wul meist en Halfstig Jahr to old –</l>
            <l>He hęvt de Hann', un hett se fold,</l>
            <l>Un seggt: Wa mœgt Ji so vertelln!</l>
            <l>Antwerpen brennt de Citadelln!</l>
            <l>In Frankrik is dat Solt so dür!</l>
            <l>De ganze Süden steit in Für!</l>
            <l>Dom Michel hett Dom Carl besieg!</l>
            <l>Dat durt ni lang, so hebbt wi Krieg!</l>
          </lg>
          <lg rhyme="unknown" type="stanza">
            <l>So stręvt he rut mit grote Schritt.</l>
            <l>Ok vœr de Annern ward dat Tid.</l>
            <l>Doch Sęweringsche singt noch lang</l>
            <l>En Pestilenz- un Kriegsgesang.</l>
          </lg>
        </lg>
      </div>
    </body>
  </text>
</TEI>
